<html>
<head>
<title>永遇樂</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>永遇樂</b></font></div>
<p>周密《天基節樂次》：樂奏夾鐘宮，第五盞，觱篥起《永遇樂慢》。此調有平韻、仄韻兩體。仄韻者，始自北宋，《樂章集》注：林鐘商。晁補之詞，名《消息》，自注：越調。平韻者，始自南宋，陳允平創為之。</p>
<p>雙調一百四字，前後段各十一句，四仄韻</p>
<p>蘇軾<br>
  明月如霜。好風如水。清景無限。曲港跳魚。圓荷瀉露。寂寞無人見。<br>
  ⊙●○○　◎○⊙●　⊙◎○<font color="#FF6600">●</font>　◎●○○　⊙○◎●　◎●○○<font color="#FF6600">●</font><br>
  紞如五鼓。錚然一葉。黯黯夢雲驚斷。夜茫茫、重尋無處。覺來小園行遍。<br>
  ◎○◎●　⊙○◎●　◎●◎○⊙<font color="#FF6600">●</font>　◎○⊙　○○⊙●　◎⊙●⊙○<font color="#FF6600">●</font><br>
  天涯倦客。山中歸路。望斷故園心眼。燕子樓空。佳人何在。空鎖樓中燕。<br>
  ⊙○◎●　⊙⊙⊙●　◎●◎○○<font color="#FF6600">●</font>　◎●○○　⊙○⊙●　⊙●○○<font color="#FF6600">●</font><br>
  古今如夢。何曾夢覺。但有舊歡新怨。異時對、黃樓夜景。為餘浩歎。<br>
  ◎○⊙●　⊙⊙◎●　◎●◎○○<font color="#FF6600">●</font>　◎○◎　⊙⊙◎●　◎○●<font color="#FF6600">●</font></p>
<p>此調押仄韻者，以此詞為正體，宋詞俱如此填。若晁詞之前段結句六字折腰，柳詞兩首及張詞、無名氏詞之句讀異同，皆變格也。此調前段第一句，如柳詞之〔熏風解慍〕，無名氏詞之〔孤衾不暖〕，第二句如柳詞之〔晝景晴和〕，第八句如柳詞之〔華渚流虹，雲擁雙旌〕，第十句如晁詞之〔想沈江、怨魄歸來〕，柳詞之〔擁朱幡、喜氣歡聲〕，後段第八句，如柳詞之〔槐府登賢〕，第十句如晁詞之〔算何須、楚澤雄風〕，柳詞之〔祝堯齡、北極齊尊〕，〔且乘閑、弘閣長開〕，平仄與諸家不同，譜內概不校注。按，周紫芝詞，前段第五句〔小荷擎雨〕，小字仄聲；張元幹詞，第八句〔訪公良夜〕，訪字仄聲；趙以夫詞，第九句〔隱隱光華流渚〕，光字平聲；第十句〔妝樓上、青瓜玉果〕，妝字平聲，上字仄聲；周詞，第十一句〔還對彩絛無語〕，還字平聲；趙師俠詞，後段第一句〔綠叢紅萼〕，紅字平聲；晁補之詞，第二句〔紫葳枝上〕，紫字仄聲；蘇詞別首，第九句〔夜永霜華侵被〕，霜字平聲；解昉詞，第十句〔空贏得、斜陽暮草〕，空字平聲。譜內可平可仄據此，餘參所採仄韻詞。蘇軾別詞，前段第六句〔月隨人千里〕，隨字平聲，趙以夫詞，〔清絕無點暑〕，點字仄聲；張元幹詞，前段結句〔絡〕字、後段第六句〔熟〕字，俱入聲；楊無咎詞，前段第十句〔折一枝、釵頭未插〕，一字入聲；張元幹詞，後段第四句〔何事十年〕，十字入聲；無名氏詞，第九句〔萬種斷也無限〕，也字仄聲；趙彥端詞，第十句〔問少陵、酣歌拓戟〕，少字仄聲。或以入作平，或與調不協，譜內亦概不校注。</p>
<p>又一體　雙調一百四字，前後段各十一句，五仄韻</p>
<p>晁補之<br>
  紅日葵開。映牆遮牖。小齋端午。杯展荷金。簪抽筍玉。幽事還堪數。<br>
  ○●○○　●○○●　●○○<font color="#FF6600">●</font>　○●○○　○○●●　○●○○<font color="#FF6600">●</font>　<br>
  綠窗纖手。朱奩輕縷。爭鬥彩幡艾虎。想沈江、怨魄歸來。空惆悵、對菰黍。<br>
  ●○○●　○○○<font color="#FF6600">●</font>　○●●○●<font color="#FF6600">●</font>　●○○　●●○○　○○●　●○<font color="#FF6600">●</font><br>
  朱顏老去。清風好在。未減佳辰歡趣。蠟酒深斟。菖葅細糝。圍坐從兒女。<br>
  ○○●<font color="#FF6600">●</font>　○○●●　●●○○○<font color="#FF6600">●</font>　●●○○　○○●●　○●○○<font color="#FF6600">●</font>　<br>
  還同子美。江村長夏。閑對燕飛鷗舞。算何須、楚澤雄風。方消畏暑。<br>
  ○○●●　○○○●　○●●○○<font color="#FF6600">●</font>　●○○　●●○○　○○●<font color="#FF6600">●</font></p>
<p>此與蘇詞同，惟前段結句六字折腰，又前段第八句、後段第一句俱押韻異。</p>
<p>又一體　雙調一百四字，前段十二句四仄韻，後段十一句四仄韻</p>
<p>柳永<br>
  熏風解慍。晝景晴和。新霽時候。火德流光。蘿圖薦祉。累慶金枝秀。<br>
  ○○●●　●●○○　○●○<font color="#FF6600">●</font>　●●○○　○○●●　●●○○<font color="#FF6600">●</font><br>
  璿樞繞電。華渚流虹。是日挺生元後。纘唐虞垂拱。千載應期。萬靈敷佑。<br>
  ○○●●　○●○○　●●●○○<font color="#FF6600">●</font>　●○○○●　○●●○　●○○<font color="#FF6600">●</font><br>
  殊方異域。爭貢琛賮。架巘航波奔湊。三殿稱觴。九儀就列。韶濩鏘金奏。<br>
  ○○●●　○●○●　●●○○○<font color="#FF6600">●</font>　○●○○　●○●●　○●○○<font color="#FF6600">●</font><br>
  藩侯瞻望彤庭。親攜僚吏。競歌元首。祝堯齡、北極齊尊。南山共久。<br>
  ○○○●○○　○○○●　●○○<font color="#FF6600">●</font>　●○○　●●○○　○○●<font color="#FF6600">●</font></p>
<p>此亦與蘇詞同，惟前結作五字一句、四字兩句，後段第七句六字，第八、九句四字異。</p>
<p>又一體　雙調一百四字，前後段各十一句，四仄韻</p>
<p>柳永<br>
  天閣英遊。內朝密侍。當世榮遇。漢守分麾。堯圖請瑞。方面憑心膂。<br>
  ○●○○　●○●●　○●○<font color="#FF6600">●</font>　●●○○　○○●●　○●○○<font color="#FF6600">●</font><br>
  風馳千騎。雲擁雙旌。向曉洞開嚴署。擁朱幡、喜氣歡聲。處處競歌來暮。<br>
  ○○○●　○●○○　●●●○○<font color="#FF6600">●</font>　●○○　●●○○　●●●○○<font color="#FF6600">●</font><br>
  吳王舊國。今古江山秀異。人煙繁富。甘雨車行。仁風扇動。雅稱安黎庶。<br>
  ○○●●　○●○○●●　○○○<font color="#FF6600">●</font>　○●○○　○○●●　●●○○<font color="#FF6600">●</font><br>
  棠郊成政。槐府登賢。非久定須歸去。且乘閑、弘閣長開。融尊盛舉。<br>
  ○○○●　○●○○　○●●○○<font color="#FF6600">●</font>　●○○　○●○○　○○●<font color="#FF6600">●</font></p>
<p>此亦與蘇詞同，惟後段第二句六字，第三句四字異。</p>
<p>又一體　雙調一百四字，前段十一句四仄韻，後段十一句五仄韻</p>
<p>張元幹<br>
  月印金盆。江縈羅帶。涼飆天際。摩詰丹青。營丘平遠。一望窮千里。<br>
  ●●○○　○○○●　○○○<font color="#FF6600">●</font>　○●○○　○○○●　●●○○<font color="#FF6600">●</font><br>
  白鷗盟在。黃粱夢破。投老此心如水。耿無眠、披衣顧影。乍聞繞階絡緯。<br>
  ●○○●　○○●●　○●●○○<font color="#FF6600">●</font>　●○○　○○●●　●○●○●<font color="#FF6600">●</font><br>
  百年倦客。三生習氣。今古到頭誰是。夜色蒼茫。浮雲滅沒。舉世方熟寐。<br>
  ●○●●　○○●<font color="#FF6600">●</font>　○●●○○<font color="#FF6600">●</font>　●●○○　○○●●　●●○●<font color="#FF6600">●</font><br>
  誰人著眼。放神八極。逸想寄、塵寰內。獨憑欄、雞鳴日上。海山霧起。<br>
  ○○●●　●○●●　●●●　○○<font color="#FF6600">●</font>　●○○　○○●●　●○●<font color="#FF6600">●</font></p>
<p>此亦蘇詞體，惟後段第二句押韻，第九句六字折腰異。</p>
<p> 又一體　雙調一百四字，前後段各十一句，四仄韻</p>
<p>《古今詞話》無名氏<br>
  孤衾不暖。靜聞銀漏。敧枕難穩。細想多情。多才多貌。總是多愁本。<br>
  ○○●●　●○○●　○●○<font color="#FF6600">●</font>　●●○○　○○○●　●●○○<font color="#FF6600">●</font><br>
  而今幽會難成。佳期頓阻。只恁縈方寸。知他莫是今生。共伊此歡無分。<br>
  ○○○●○○　○○●●　●●○○<font color="#FF6600">●</font>　○○●●○○　●○●○○<font color="#FF6600">●</font><br>
  尋思斷腸腸斷。珠淚搵了。依前重搵。終待臨岐。分明說與。我這厭厭悶。<br>
  ○○●○○●　○●●●　○○○<font color="#FF6600">●</font>　○●●○　○○●●　●●○○<font color="#FF6600">●</font><br>
  得伊知後。教人成病。萬種斷也無恨。只恐他、恁不分曉。漫勞瘦損。<br>
  ●○○●　○○○●　●●●●○<font color="#FF6600">●</font>　●●○　●●○●　●○●<font color="#FF6600">●</font></p>
<p>此詞前段第七句以下，至後段第一、二、三句，句讀參差，餘俱與蘇詞同。</p>
<p>又一體　雙調一百四字，前後段各十一句，四平韻</p>
<p>陳允平<br>
  玉腕籠寒。翠欄憑曉。鶯調新簧。暗水穿苔。遊絲度柳。人靜芳晝長。<br>
  ●●○○　●○○●　○○○<font color="#FF6600">○</font>　●●○○　○○●●　○●○●<font color="#FF6600">○</font><br>
  雲南歸雁。樓西飛燕。去來慣認炎涼。王孫遠、青青草色。幾回望斷柔腸。<br>
  ○○○●　○○○●　●○●●○<font color="#FF6600">○</font>　○○●　○○●●　●○●●○<font color="#FF6600">○</font><br>
  薔薇舊約。樽前一笑。等閒孤負年光。鬥草庭空。拋梭架冷。簾外風絮香。<br>
  ○○●●　○○●●　●○○●○<font color="#FF6600">○</font>　●●○○　○○●●　○●○●<font color="#FF6600">○</font><br>
  傷春情緒。惜花時候。日斜尚未成妝。聞嬉笑、誰家女伴。又還採桑。<br>
  ○○○●　●○○●　●○●●○<font color="#FF6600">○</font>　○○●　○○●●　●○●<font color="#FF6600">○</font></p>
<p>此詞用平韻，其句讀與蘇軾仄韻詞同。此見《日湖漁唱》，自注舊上聲，今移入平聲，蓋是允平創作，其平仄當從之。<br>
</p>
</body>
</html>
