<html>
<head>
<title>望遠行</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>望遠行</b></font></div>
<p>唐教坊曲名。令詞始自韋莊，《中原音韻》注商調，《太和正音譜》亦注商調；慢詞始自柳永，〔繡幃睡起〕詞注中呂調，〔長空降瑞〕詞注仙呂調。</p>
<p>雙調五十五字，前段四句四平韻，後段五句四平韻</p>
<p>南唐李璟<br>
  碧砌花光照眼明。朱扉長日鎮長扃。餘寒欲去夢難成。爐香煙冷自亭亭。<br>
  ●●○○●●<font color="#FF6600">○</font>　○○○●●○<font color="#FF6600">○</font>　○○●●●○<font color="#FF6600">○</font>　○○○●●○<font color="#FF6600">○</font><br>
  遼陽月。秣陵砧。不傳消息但傳情。黃金台下忽然驚。征人歸日二毛生。<br>
  ○○●　●○<font color="#FF6600">○</font>　●○○●●○<font color="#FF6600">○</font>　○○○●●○<font color="#FF6600">○</font>　○○○●●○<font color="#FF6600">○</font></p>
<p>按，《花草粹編》前段第二句〔朱扉鎮日長扃〕，換頭句〔殘月秣陵砧〕，各少一字，今從《二主詞》原本校定。</p>
<p>又一體　雙調五十三字，前段四句四平韻，後段五句四平韻</p>
<p>李珣<br>
  春日遲遲思寂寥。行客關山路遙。瓊窗時聽語鶯嬌。柳絲牽恨一條條。<br>
  ⊙●○○●●<font color="#FF6600">○</font>　○●○○●<font color="#FF6600">○</font>　⊙○⊙●●○<font color="#FF6600">○</font>　●○○●●○<font color="#FF6600">○</font><br>
  休暈繡。罷吹簫。貌逐殘花暗凋。同心猶結舊裙腰。忍辜風月度良宵。<br>
  ○●●　●○<font color="#FF6600">○</font>　●●○○●<font color="#FF6600">○</font>　○○⊙●●○<font color="#FF6600">○</font>　●○○●●○<font color="#FF6600">○</font></p>
<p>此與李璟詞同，惟前段第二句、後段第三句，各少一字異。按，《花間集》李詞別首，前段第一句〔露滴幽亭落葉時〕，露字仄聲；第三句〔玉郎一去負佳期〕，玉字、一字俱仄聲；後段第四句〔吟蛩斷續漏頻移〕，斷字仄聲。譜內可平可仄據此。</p>
<p>又一體　雙調六十字，前段四句四平韻，後段七句五平韻</p>
<p>韋莊<br>
  欲別無言倚畫屏。含恨暗傷情。謝家庭樹錦雞鳴。殘月落邊城。<br>
  ●●○○●●<font color="#FF6600">○</font>　○●●○<font color="#FF6600">○</font>　●○○●●○<font color="#FF6600">○</font>　○●●○<font color="#FF6600">○</font><br>
  人欲別。馬頻嘶。綠槐千里長堤。出門芳草路萋萋。<br>
  ○●●　●○<font color="#FF6600">○</font>換●○○●○<font color="#FF6600">○</font>　●○○●●○<font color="#FF6600">○</font><br>
  雲雨別來易東西。不忍別君後。卻入舊香閨。<br>
  ○●●○●○<font color="#FF6600">○</font>　●●●○●　●●●○<font color="#FF6600">○</font></p>
<p>此詞前後段換韻，前段第二句、第四句各五字，後段結多五字兩句，與諸家不同，無可參校。</p>
<p>又一體　雙調七十八字，前段六句四平韻，後段七句四平韻</p>
<p>《樂府雅詞》無名氏<br>
  當時雲雨夢。不負楚王期。翠峰中、高樓十二掩瑤扉。<br>
  ○○○●●　●●●○<font color="#FF6600">○</font>　●○○　○○●●●○<font color="#FF6600">○</font><br>
  盡人間歡會。只有兩心自知。漸玉困花柔香汗揮。<br>
  ●○○○●　●●●○●<font color="#FF6600">○</font>　●●●○○○●<font color="#FF6600">○</font><br>
  歌聲翻別怨。雲馭欲回時。這無情紅日。何似且休西。<br>
  ○○○●●　○●●○<font color="#FF6600">○</font>　●○○○●　○●●○<font color="#FF6600">○</font><br>
  但涓涓珠淚。滴濕仙郎羽衣。怎忍見雙鴛相背飛。<br>
  ●○○○●　●●○○●<font color="#FF6600">○</font>　●●●○○○●<font color="#FF6600">○</font></p>
<p>此見《樂府雅詞》本，宋人無填此格者，惟黃庭堅集，有入聲韻詞一體，與此字句悉同，只前後兩結皆七字句，少一字。因詞俚不錄。</p>
<p>又一體　雙調一百七字，前段十句四仄韻，後段十一句六仄韻</p>
<p>柳永<br>
  繡幃睡起。殘妝淺、無緒勻紅鋪翠。藻井凝塵。金階鋪蘚。寂寞鳳樓十二。<br>
  ◎○●●　⊙⊙●　⊙◎○○○<font color="#FF6600">●</font>　●◎○⊙　⊙⊙○◎　◎●●○◎<font color="#FF6600">●</font><br>
  風絮紛紛。煙蕪苒苒。永日畫欄。沉吟獨倚。望遠行、南陌春殘悄歸騎。<br>
  ⊙●○○　○○●●　●●●○　○○●<font color="#FF6600">●</font>　●●○　○●○○●○<font color="#FF6600">●</font><br>
  凝睇。消遣離愁無計。但暗擲、金釵買醉。對此好景。空飲香醪。爭奈轉添珠淚。<br>
  ○<font color="#FF6600">●</font>　○●○○○<font color="#FF6600">●</font>　●●◎　⊙○◎<font color="#FF6600">●</font>　●◎●◎　⊙◎⊙⊙　⊙●●○○<font color="#FF6600">●</font><br>
  待伊遊冶歸來。故故解放。翠羽輕裙重繫。見纖腰圍小。信人憔悴。<br>
  ◎⊙○◎○⊙　◎◎◎●　◎●○○⊙<font color="#FF6600">●</font>　●⊙○○●　◎○○<font color="#FF6600">●</font></p>
<p>汲古閣本，後段第四句脫去〔對此〕二字，結句〔圍〕字誤作〔圖〕字，又脫去〔小〕字，今從《花草粹編》增定。按，宋人填此調者，只柳永詞二首，《梅苑》詞一首，故譜內可平可仄，悉參後詞，無他首相校。</p>
<p>又一體　雙調一百六字，前段九句四仄韻，後段十一句五仄韻</p>
<p>柳永<br>
  長空降瑞。寒風剪、淅淅瑤華初下。亂飄僧舍。密灑歌樓。迤邐漸迷鴛瓦。<br>
  ○○●●　○○●　●●○○○<font color="#FF6600">●</font>　●○○●　●●○○　○●●○○<font color="#FF6600">●</font><br>
  好是漁人。披得一蓑歸去。江上晚來堪畫。滿長安、高卻旗亭酒價。<br>
  ●●○○　○●●○○●　○●●○○<font color="#FF6600">●</font>　●○○　○●○○●<font color="#FF6600">●</font><br>
  幽雅。乘興最宜訪戴。泛小棹、越溪瀟灑。皓鶴奪鮮。白鷳失素。千里廣鋪寒野。<br>
  ○<font color="#FF6600">●</font>　○●●○●●　●●●　●○○<font color="#FF6600">●</font>　●●●○　●○●●　○●●○○<font color="#FF6600">●</font><br>
  須信幽蘭歌斷。彤雲收盡。別有瑤台瓊榭。放一輪明月。交光清夜。<br>
  ○●○○○●　○○○●　●●○○○<font color="#FF6600">●</font>　●●○○●　○○○<font color="#FF6600">●</font></p>
<p>此與〔繡幃睡起〕詞同，惟前段第六、七、八句，句讀小異，結句六字，較前詞亦少一字。</p>
<p>又一體　雙調一百六字，前段九句四仄韻，後段十句五仄韻</p>
<p>《梅苑》無名氏<br>
  重陰未解。又早是、年時梅花爭綻。暗香浮動。疏影橫斜。月澹水清亭院。<br>
  ○○●●　●●●　○○○○○<font color="#FF6600">●</font>　●○○●　○●○○　●●●○○<font color="#FF6600">●</font><br>
  好是前村。雪裏一枝開處。昨夜東風布暖。動行人、多少離愁腸斷。<br>
  ●●○○　●●●○○●　●●○○●<font color="#FF6600">●</font>　●○○　○●○○○<font color="#FF6600">●</font><br>
  凝戀。天賦自然雅態。似壽陽、初勻粉面。故人折贈。欣逢驛使。只恐隴頭春晚。<br>
  ○<font color="#FF6600">●</font>　○●●○●●　●●○　○○●<font color="#FF6600">●</font>　●○●●　○○●●　●●●○○<font color="#FF6600">●</font><br>
  寄與高樓。休學龍吟三弄。留取瓊花爛漫。正有人、同倚欄杆爭看。<br>
  ●●○○　○●○○○●　○●○○●<font color="#FF6600">●</font>　●●○　○●○○○<font color="#FF6600">●</font></p>
<p>此與〔長空降瑞〕詞同，惟後段第七、八句，句讀小異。按，柳詞句讀，未免參差，此詞最為整齊，填者亦宗之。<br>
</p>
</body>
</html>
