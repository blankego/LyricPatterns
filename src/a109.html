<html>
<head>
<title>減字木蘭花</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>減字木蘭花</b></font></div>
<p>《樂章集》注：仙呂調。《梅苑》李子正詞，名《減蘭》；徐介軒詞，名《木蘭香》；《高麗史‧樂志》，名《天下樂令》。</p>
<p>雙調四十四字，前後段各四句，兩仄韻、兩平韻</p>
<p>歐陽修<br>
  歌檀斂袂。繚繞雕樑塵暗起。柔潤清圓。百琲明珠一線穿。<br>
  ⊙○◎<font color="#FF6600">●</font>　⊙●⊙○○●<font color="#FF6600">●</font>　⊙●○<font color="#FF6600">○</font>　◎●○○◎●<font color="#FF6600">○</font><br>
  櫻唇玉齒。天上仙音心下事。留住行雲。滿座迷魂酒半醺。<br>
  ⊙○◎<font color="#FF6600">●</font>　⊙●⊙○○●<font color="#FF6600">●</font>　⊙●○<font color="#FF6600">○</font>　◎●○○◎●<font color="#FF6600">○</font></p>
<p>按，《木蘭花令》，始於韋莊，系五十五字，全用韻者。《花間集》魏承班有五十四字詞一體，毛熙震有五十三字詞一體，亦用仄韻，皆非減字也。自南唐馮延巳，製《偷聲木蘭花》，五十字，前後起兩句，仍作仄韻七言，結處乃偷平聲，作四字一句、七字一句，始有兩仄兩平四換頭體。此詞亦四換韻，蓋又就偷聲詞兩起句，各減三字，自成一體也。蘇軾詞，前段起句〔曉來風細〕，曉字仄聲，風字平聲；第二句〔不會鵲聲來報喜〕，不字、鵲字俱仄聲；第三句〔玉座金盤〕，玉字仄聲；第四句〔先覺春風一夜來〕，先字平聲；後段起句〔不如歸去〕，不字仄聲，歸字平聲；第二句〔總是少年行樂處〕，總字、少字俱仄聲；第三句〔不是秋光〕，不字仄聲；第四句〔慚愧青松守歲寒〕，慚字平聲。又宋媛蔣氏詞，前後段兩結句〔月照孤村三兩家〕、〔回首鄉關行路難〕，三字、行字俱平聲。譜內可平可仄據此。</p>
</body>
</html>
