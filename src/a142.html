<html>
<head>
<title>賀聖朝</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>賀聖朝</b></font></div>
<p>唐教坊曲名。《花間集》有歐陽炯詞，本名《賀明朝》，《詞律》混入《賀聖朝》誤。</p>
<p>雙調四十七字，前段五句三仄韻，後段六句兩仄韻</p>
<p>馮延巳<br>
  金絲帳暖牙床穩。懷香方寸。輕顰輕笑。汗珠微透。柳沾花潤。<br>
  ⊙○◎●○○<font color="#FF6600">●</font>　○○⊙<font color="#FF6600">●</font>　⊙○○●　●○○●　●○○<font color="#FF6600">●</font><br>
  雲鬟斜墜。春應未已。不勝嬌困。半敧犀枕。亂纏珠被。轉羞人問。<br>
  ⊙○⊙●　⊙○●●　●○○<font color="#FF6600">●</font>　●○○●　◎○⊙●　⊙⊙○<font color="#FF6600">●</font></p>
<p>此調昉自此詞，如杜詞、黃詞、葉詞、趙詞，皆由此添字或攤破句法，其實同出一原也。若無名氏之《轉調賀聖朝》，另押平韻，與此不同，因調名同，故為類列。譜內可平可仄，悉參後列七詞句法同者。</p>
<p>又一體　雙調四十七字，前段四句三仄韻，後段五句三仄韻</p>
<p>黃庭堅<br>
  脫霜披茜初登第。名高得意。櫻桃榮宴玉池遊。領群仙行綴。<br>
  ●○○●○○<font color="#FF6600">●</font>　○○●<font color="#FF6600">●</font>　○○○●●○○　●○○○<font color="#FF6600">●</font><br>
  佳人何事。輕相戲道。得之何濟。君家聲譽古無雙。且均平為二。<br>
  ○○○<font color="#FF6600">●</font>　○○●●　●○○<font color="#FF6600">●</font>　○○○●●○○　●○○○<font color="#FF6600">●</font></p>
<p>此即馮詞體，惟前段第三、四、五句，後段第四、五、六句，俱攤破句法，作七字一句、五字一句異。</p>
<p>又一體　雙調四十九字，前段四句三仄韻，後段五句三仄韻</p>
<p>葉清臣<br>
  滿斟綠醑留君住。莫匆匆歸去。三分春色二分愁。更一分風雨。<br>
  ◎○◎●⊙○<font color="#FF6600">●</font>　●⊙○○<font color="#FF6600">●</font>　○○⊙●●○○　●●○○<font color="#FF6600">●</font><br>
  花開花謝。都來幾許。且高歌休訴。不知來歲牡丹時。再相逢何處。<br>
  ○○○<font color="#FF6600">●</font>　⊙○◎●　●○○○<font color="#FF6600">●</font>　◎○⊙●●○○　●⊙○○<font color="#FF6600">●</font></p>
<p>此亦馮詞體，惟前段第二句添一字，後段第三句添一字；前段第三、四、五句，後段第四、五、六句，俱攤破句法，作七字一句、五字一句異。趙鼎、馬莊父詞，正與此同。別本前結，或作〔三分春色，二分愁悶，一分風雨〕，後起，或作〔花開花謝花無語〕，後結，或作〔知他來歲。牡丹時候，相逢何處〕，即後趙彥端〔一江風月〕詞體，今照《花庵詞選》本。前段起句，趙詞〔斷霞收盡黃昏雨〕，收字平聲，馬詞〔遊人拾翠不知遠〕，遊字平聲，不字仄聲；第二句，馬詞〔被子規呼轉〕，子字仄聲；第三句，趙詞〔簾櫳不捲夜深沈〕，不字仄聲；後段第二句，馬詞〔海棠紅淺〕，海字仄聲，紅字平聲；第四句，馬詞〔花前一笑不須慳〕，花字平聲，一字仄聲；結句，趙詞〔有許多言語〕，許字仄聲。譜內可平可仄據之。</p>
<p>又一體　雙調四十九字，前段四句三仄韻，後段五句兩仄韻</p>
<p>趙師俠<br>
  千林脫落群芳息。有一枝先白。孤標疏影壓花叢。更清香堪惜。<br>
  ○○●●○○<font color="#FF6600">●</font>　●●○○<font color="#FF6600">●</font>　○○○●●○○　●○○○<font color="#FF6600">●</font><br>
  吟情無盡。賞音未已。早紛紛籍籍。想貪結子去調羹。任叫雲橫笛。<br>
  ○○○●　●○●●　●○○●<font color="#FF6600">●</font>　●○●●●○○　●●○○<font color="#FF6600">●</font></p>
<p>此與葉詞同，惟後段第二句不用韻異。</p>
<p>又一體　雙調四十八字，前段五句三仄韻，後段四句三仄韻</p>
<p>趙彥端<br>
  一江風月同君住。了不知秋去。賞心亭下。過帆如馬。墮楓如雨。<br>
  ●○○●○○<font color="#FF6600">●</font>　●●○○<font color="#FF6600">●</font>　●○○●　●○○●　●○○<font color="#FF6600">●</font><br>
  相將莫問興亡事。舉離觴誰訴。垂楊指點。但歸來、有溫柔佳處。<br>
  ○○●●○○<font color="#FF6600">●</font>　●○○○<font color="#FF6600">●</font>　○○●●　●○○　●○○○<font color="#FF6600">●</font></p>
<p> 此詞前段即馮詞體，惟第二句添一字；後段則攤破句法，另成變調，與馮詞異。</p>
<p>又一體　雙調四十八字，前後段各四句，三仄韻</p>
<p>趙彥端<br>
  河陽桃李開無數。待乘春歸去。小園幾片忽驚飛。恨主人難駐。<br>
  ○○○●○○<font color="#FF6600">●</font>　●○○○<font color="#FF6600">●</font>　●○●●●○○　●●○○<font color="#FF6600">●</font><br>
  雛鶯乳燕愁相語。道留君不住。願君隨處作東風。與群芳為主。<br>
  ○○●●○○<font color="#FF6600">●</font>　●○○●<font color="#FF6600">●</font>　●○○●●○○　●○○○<font color="#FF6600">●</font></p>
<p>此與葉詞同，惟換頭處攤破。法異。</p>
<p>又一體　雙調四十七字，前段四句三仄韻，後段五句兩仄韻</p>
<p>杜安世<br>
  牡丹盛坼春將暮。群芳羞妒。幾時流落在人間。半開仙露。<br>
  ●○●●○○<font color="#FF6600">●</font>　○○○<font color="#FF6600">●</font>　●○○●●○○　●○○<font color="#FF6600">●</font><br>
  馨香豔冶。吟看醉賞。歎誰能留住。莫辭持燭夜深深。怨等閒風雨。<br>
  ○○●●　○○●●　●○○○<font color="#FF6600">●</font>　●○○●●○○　●●○○<font color="#FF6600">●</font></p>
<p>此亦馮詞體，惟後段第三句添一字，前段第三、四、五句，攤破作七字一句、四字一句，後段第四、五、六句，攤破作七字一句、五字一句異。</p>
<p>又一體　雙調四十七字，前段四句三仄韻，後段六句三仄韻</p>
<p>杜安世<br>
  東君造物無凝滯。芳容相替。杏花桃萼一時開。就中明媚。<br>
  ○○●●○○<font color="#FF6600">●</font>　○○○<font color="#FF6600">●</font>　●○○●●○○　●○○<font color="#FF6600">●</font><br>
  綠叢金朵。枝長葉細。稱花王相待。萬般堪愛。暫時見了。腸斷無計。<br>
  ●○○●　○○●<font color="#FF6600">●</font>　●○○○<font color="#FF6600">●</font>　●○○●　●○●●　○●○<font color="#FF6600">●</font></p>
<p>此即馮詞體，惟前段第三、四、五句，攤破作七字一句、四字一句，後段第三句，添一字異。杜詞二首，句讀參差，不足為法，採入以備一體。</p>
<p>又一體　雙調四十九字，前段五句兩平韻，後段五句一平韻、一疊韻</p>
<p>《古今詞話》無名氏<br>
  漸覺一日。濃如一日。不比尋常。若知人、為伊瘦損。成病又何妨。<br>
  ●◎◎●　○○◎●　◎●○<font color="#FF6600">○</font>　●○○　●○●●　⊙●●○<font color="#FF6600">○</font><br>
  相思到了。不成模樣。收淚千行。把從前、淚來做水。流也流到伊行。<br>
  ○○●●　◎○○●　⊙●○<font color="#FF6600">○</font>　●○○　●○●●　○●○●○<font color="#FF6600">○</font>疊</p>
<p>此見《古今詞話》，名《轉調賀聖朝》，押平聲韻，與押仄韻者不同。譜內可平可仄，悉參下詞。</p>
<p>又一體　雙調五十字，前後段各五句，兩平韻</p>
<p>《鳴鶴餘音》無名氏<br>
  野僧歸後。漁舟才纜。綠檜生煙。對寒燈、瀟灑枕書眠。聽石漱流泉。<br>
  ●○○●　○○○●　●●○<font color="#FF6600">○</font>　●○○　○●●○○　●●●○<font color="#FF6600">○</font><br>
  丹爐火滅。琴房人靜。風自調弦。待孤峰、頂上月明時。正一夢遊仙。<br>
  ○○●●　○○○●　○●○<font color="#FF6600">○</font>　●○○　●●●○○　●●●○<font color="#FF6600">○</font></p>
<p>此與轉調詞同，惟前後段第四句，各添一字，作八字句異。</p>
<p>又一體　雙調五十字，前後段各六句，兩平韻</p>
<p>《鳴鶴餘音》無名氏<br>
  草堂初寐。青衣扃戶。丹頂歸巢。抱瑤琴高枕。夢遊仙島。物外逍遙。<br>
  ●○○●　○○○●　○●○<font color="#FF6600">○</font>　●○○○●　●○○●　●●○<font color="#FF6600">○</font><br>
  中宵睡覺。聲如鳴佩。竹被風敲。隔疏林斜望。斷雲飛去。月上松梢。<br>
  ○○●●　○○○●　●●○<font color="#FF6600">○</font>　●○○○●　●○○●　●●○<font color="#FF6600">○</font></p>
<p>此亦轉調詞體，惟前段第四、五句添一字，後段第四、五句攤破句法，俱作五字一句、四字兩句異。</p>
</body>
</html>
