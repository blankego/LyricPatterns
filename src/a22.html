<html>
<head>
<title>漁歌子</title>
<meta http-equiv="Content-Type" content="text/html; charset=utf-8">
</head>
<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>漁歌子</b></font></div>
<p>唐教坊曲名。按，《唐書‧張志和》傳：志和居江湖，自稱〔江波釣徒〕，每垂釣不設鉺，志不在魚也。憲宗圖真求其人不能致，嘗撰《漁歌》，即此詞也。單調體，實始於此。至雙調體，昉自《花間集》顧敻、孫光憲，有魏承班、李珣諸詞可校。若蘇軾單調詞，則又從雙調詞脫化耳。和凝詞更名《漁父》，徐積詞名《漁父樂》。</p>
<p>單調二十七字，五句四平韻</p>
<p>張志和<br>
  西塞山前白鷺飛。桃花流水鱖魚肥。青箬笠。綠蓑衣。斜風細雨不須歸。<br>
  ⊙◎⊙⊙●◎<font color="#FF6600">○</font>　⊙⊙○◎●⊙<font color="#FF6600">○</font>　⊙◎●　●○<font color="#FF6600">○</font>　⊙⊙◎◎●⊙<font color="#FF6600">○</font></p>
<p>按，張志和所撰《漁歌子》詞五首，體調如一，可以參校。其一首起句〔釣台漁父褐為裘〕，釣字仄聲；第二句〔兩兩三三舴艋舟〕，上兩字仄聲。又一首第三句〔釣車子〕，釣字仄聲，車子平聲。譜內據之。其餘可平可仄，參後〔松江蟹舍〕一詞。</p>
<p>又一體　單調二十七字，五句四平韻</p>
<p>張志和<br>
  松江蟹舍主人歡。菰飯蓴羹亦共餐。<br>
  ○○●●●○<font color="#FF6600">○</font>　○●○○●●<font color="#FF6600">○</font><br>
  楓葉落。荻花乾。醉宿漁舟不覺寒。<br>
  ○●●　●○<font color="#FF6600">○</font>　●●○○●●<font color="#FF6600">○</font></p>
<p>此詞第一、二句及第五句平仄與前詞異。</p>
<p>又一體　單調二十七字，五句三平韻</p>
<p>南唐李煜<br>
  閬苑有情千里雪。桃李無言一隊春。<br>
  ●●●○○●●　○●○○●●<font color="#FF6600">○</font><br>
  一壺酒。一竿身。快活如儂有幾人。<br>
  ●○●　●○<font color="#FF6600">○</font>　●●○○●●<font color="#FF6600">○</font></p>
<p>此詞起句不用韻。</p>
<p>又一體　單調二十五字，五句三仄韻</p>
<p>蘇軾<br>
  漁父飲。誰家去。魚蟹一時分付。<br>
  ○●●　○○<font color="#FF6600">●</font>　○●●○○<font color="#FF6600">●</font><br>
  酒無多少醉為期。彼此不論錢數。<br>
  ●○○●●○○　●●●○○<font color="#FF6600">●</font></p>
<p>此與顧敻、孫光憲兩段詞中一段略同，惟第三句六字，第四句作七字一句耳。因其單調，故列於前。</p>
<p>又一體　雙調五十字，前後段各六句四仄韻</p>
<p>顧敻<br>
  曉風清。幽沼綠。倚欄凝望珍禽浴。畫簾垂。翠屏曲。滿袖荷香馥郁。<br>
  ●○○　○◎<font color="#FF6600">●</font>　◎○⊙●○⊙<font color="#FF6600">●</font>　◎⊙⊙　◎⊙<font color="#FF6600">●</font>　◎●⊙○◎<font color="#FF6600">●</font><br>
  好攄懷。堪寓目。身閒心靜平生足。酒杯深。光影促。名利無心較逐。<br>
  ●⊙○　○●<font color="#FF6600">●</font>　⊙○⊙●○○<font color="#FF6600">●　</font>◎⊙⊙　⊙◎<font color="#FF6600">●</font>　⊙●⊙○◎<font color="#FF6600">●</font></p>
<p>按，李珣詞四首，其一首，前段第三句〔春風淡蕩看不足〕，間作拗句。又一首，前段第二句〔瀟湘夜〕，湘字平聲；第五句〔明月下〕，明字平聲，月字仄聲；後段結句〔名利不將心掛〕，不字仄聲。又一首，前段結句〔漁艇棹歌相續〕，漁字平聲，棹字仄聲。譜內可平可仄據此。餘參後詞。</p>
<p>又一體　雙調五十字，前後段各六句三仄韻</p>
<p>孫光憲<br>
  泛流螢。明又滅。夜涼水冷東灣闊。風浩浩。水寥寥。萬頃金波重疊。<br>
  ●○○　○●<font color="#FF6600">●</font>　●○●●○○<font color="#FF6600">●</font>　○●●　●○○　●●○○○<font color="#FF6600">●</font><br>
  杜若洲。香郁烈。一聲宿雁霜時節。經霅水。過松江。盡屬儂家風月。<br>
  ●●○　○●<font color="#FF6600">●</font>　●○●●○○<font color="#FF6600">●　</font>○●●　●○○　●●○○○<font color="#FF6600">●</font></p>
<p>此詞前後段第五句俱不用韻。《花間集》孫詞皆然。</p>
</body>
</html>
