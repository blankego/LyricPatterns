<html>
<head>
<title>漢宮春</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>漢宮春</b></font></div>
<p>《高麗史‧樂志》名《漢宮春慢》。此調有平韻、仄韻兩體，平韻詞八首，仄韻詞兩首，皆以前後段起句用韻不用韻辨體。</p>
<p>雙調九十六字，前後段各九句，四平韻</p>
<p>晁沖之<br>
  黯黯離懷。向東門繫馬。南浦移舟。薰風亂飛燕子。時下輕鷗。<br>
  ◎●○○　●⊙○◎●　⊙●○<font color="#FF6600">○</font>　○○◎⊙◎●　⊙●○<font color="#FF6600">○</font><br>
  無情渭水。問誰教、日日東流。常是送、行人去後。煙波一向離愁。<br>
  ○○◎●　●⊙⊙　◎●○<font color="#FF6600">○</font>　⊙●●　⊙○◎◎　⊙○◎●○<font color="#FF6600">○</font><br>
  回首舊遊如夢。記踏青殢飲。拾翠狂遊。無端彩雲易散。覆水難收。<br>
  ⊙●◎○⊙●　●◎○●●　◎●○<font color="#FF6600">○</font>　⊙○◎⊙◎●　◎●○<font color="#FF6600">○</font><br>
  風流未老。拌千金、重入揚州。應又似、當年載酒。依前明占青樓。<br>
  ○○◎●　⊙⊙⊙　⊙●○<font color="#FF6600">○</font>　○●●　⊙○◎●　⊙○⊙●○<font color="#FF6600">○</font></p>
<p>此調平韻詞，前後段起句不用韻者，以晁詞及《梅苑》〔點點江梅〕詞為正體，如《梅苑》別首之換頭句法不同，無名氏詞之添字，彭詞之減字，皆變體也。兩起句用韻者，以張詞為正體，如沈詞之句讀參差，亦變體也。前段起句用韻，後段起句不用韻者，惟京詞一體，《梅苑》詞、史達祖詞，俱與此同。按，李邴、辛棄疾、劉鎮、陸游、周紫芝、吳文英、方嶽諸詞，皆如此填。辛詞，前段第四句〔維摩定自非病〕，自字仄聲，非字平聲；第六句，〔君如星斗〕，星字平聲；第七句，〔覺團扇、便與人疏〕，扇字仄聲；第八句，〔回首聽月明天籟〕，天字平聲；第九句，〔只今還有公無〕，隻字仄聲；後段起句，〔最喜陽春妙。〕，最字、妙字俱仄聲；第四句，〔夜來歸夢江上〕，夜字仄聲，歸字平聲；第六句，〔荻花深處〕，深字平聲；第七句，〔問何不鼓瑟吹竽〕，不字仄聲；第八句，〔歸去也、絕交何必〕，絕字仄聲。又，陸詞，後段起句〔何事又作南來〕，來字平聲；方詞，前段第四句〔當年東閣詩興〕，東字平聲。譜內可平可仄據此，餘參所採平韻諸詞。至辛詞前後段第六句，〔白頭自惜〕、〔荻花深處〕，白字、荻字俱以入作平；前段第四句〔不知雲者為雨〕，不字亦以入作平。查宋詞此三字，無用仄聲者，故不注可仄。
</p>
<p>又一體　雙調九十六字，前後段各九句，四平韻</p>
<p>《梅苑》無名氏<br>
  點點江梅。對寒威強出。一弄新奇。零珠碎玉。為誰密上南枝。<br>
  ●●○○　●○○●●　●●○<font color="#FF6600">○</font>　○○●●　●○●●○<font color="#FF6600">○</font><br>
  幽香冷豔。縱孤高、卻遣誰知。惟只有、江頭驛畔。征鞍獨為遲遲。<br>
  ○○●●　●○○　●●○<font color="#FF6600">○</font>　○●●　○○●●　○○●●○<font color="#FF6600">○</font><br>
  聊撚粉香重問。問春來甚日。春去何時。移將院落。算應未肯頭低。<br>
  ○●●○○●　●○○●●　○●○<font color="#FF6600">○</font>　○○●●　●○●●○<font color="#FF6600">○</font>　<br>
  無人共折。傍溪橋、雪壓霜欺。君不見、長安陌上。只誇桃李芳菲。<br>
  ○○●●　●○○　●●○<font color="#FF6600">○</font>　○●●　○○●●　●○○●○<font color="#FF6600">○</font></p>
<p>此與晁詞同，惟前後段第四句四字，第五句六字異。</p>
<p>又一體　雙調九十六字，前段九句四平韻，後段十句四平韻</p>
<p>《梅苑》無名氏<br>
  梅萼知春。見南枝向暖。一朵初芳。冰清玉麗。自然賦得幽香。<br>
  ○●○○　●○○●●　●●○<font color="#FF6600">○</font>　○○●●　●○●●○<font color="#FF6600">○</font><br>
  煙庭水榭。更無花、爭染春光。休漫說、桃夭杏冶。年年蝶鬧蜂忙。<br>
  ○○●●　●○○　○●○<font color="#FF6600">○</font>　○●●　○○●●　○○●●○<font color="#FF6600">○</font><br>
  立馬佇。凝情久。念美人自別。鱗羽茫茫。臨岐記伊。尚帶宿酒殘妝。<br>
  ●●●　○○●　●●○●●　○●○<font color="#FF6600">○</font>　○○●○　●●●●○<font color="#FF6600">○</font><br>
  雲疏雨闊。怎知人、千里思量。除是託、多情驛使。殷勤折寄仙鄉。<br>
  ○○●●　●●○　○●○<font color="#FF6600">○</font>　○●●　○○●●　○○●●○<font color="#FF6600">○</font></p>
<p>此與〔點點江梅〕詞同，惟換頭句作三字兩句異。按，《老學叢談》無名氏〔橫笛聲沈〕詞，換頭句〔情知道，山中好〕，正與此同，但前後段第四句俱六字、第五句俱四字，仍如晁詞體填。</p>
<p>又一體　雙調九十七字，前後段各九句，四平韻 </p>
<p>《花草粹編》無名氏<br>
  玉減香消。被嬋娟誤我。臨鏡妝慵。無聊強開強解。蹙破眉峰。<br>
  ●●○○　●○○●●　○●○<font color="#FF6600">○</font>　○○●○●●　●●○<font color="#FF6600">○</font><br>
  憑高望遠。但斷腸、殘月初鐘。須通道、承恩不在貌。如何教妾為容。<br>
  ○○●●　●●○　○●○<font color="#FF6600">○</font>　○●●　○○●●●　○○○●○<font color="#FF6600">○</font><br>
  風暖鳥聲和碎。更日高院靜。花影重重。愁來待只殢酒。酒薄愁濃。<br>
  ○●●○○●　●●○●●　○●○<font color="#FF6600">○</font>　○○●●●●　●●○<font color="#FF6600">○</font><br>
  長門怨感。恨無金、買賦臨邛。翻動念、年年女伴。越溪共採芙蓉。<br>
  ○○●●　●○○　●●○<font color="#FF6600">○</font>　○●●　○○●●　●○●●○<font color="#FF6600">○</font></p>
<p>此與晁詞同，惟前段第八句添一襯字異。</p>
<p>又一體　雙調九十四字，前後段各九句，四平韻</p>
<p>彭元遜<br>
  十日春風。又一番調弄。怕暖愁陰。夜來風雨。搖得楊柳黃深。<br>
  ●●○○　●●○○●　●●○<font color="#FF6600">○</font>　●○○●　○●○●○<font color="#FF6600">○</font><br>
  熏篝未斷。夢舊寒、淺醉同衾。便是斗燈見月。看花對酒驚心。<br>
  ○○●●　●●○　●●○<font color="#FF6600">○</font>　●●●○●●　○○●●○<font color="#FF6600">○</font><br>
  攜手滿身花影。香霧冉冉。露濕羅襟。笙歌殢人歸去。回首沈沈。<br>
  ○●●○○●　○○●●　●●○<font color="#FF6600">○</font>　○○●○○●　○●○<font color="#FF6600">○</font><br>
  人間此夜。誤春光、一刻千金。明日問、紅巾青鳥。蒼苔自拾遺簪。<br>
  ○○●●　●○○　●●○<font color="#FF6600">○</font>　○●●　○○○●　○○●●○<font color="#FF6600">○</font></p>
<p>此詞前段與〔點點江梅〕詞同，惟第八句減一字；後段與晁詞同，惟第二句減一字，見鳳林書院元詞，採以備體。以上五詞，皆前後段起句不用韻者。</p>
<p>又一體　雙調九十六字，前段十句五平韻，後段八句六平韻</p>
<p>張先<br>
  紅粉苔牆。透新春消息。梅粉先芳。奇葩異卉。漢家宮額塗黃。<br>
  ○●○<font color="#FF6600">○</font>　●○○○●　○●○<font color="#FF6600">○</font>　○○●●　●○○●○<font color="#FF6600">○</font><br>
  何人鬥巧。運紫檀、剪出蜂房。應為是、中央正色。東君別與清香。<br>
  ○○●●　●●○　●●○<font color="#FF6600">○</font>　○●●　○○●●　○○●●○<font color="#FF6600">○</font><br>
  仙姿自稱霓裳。更孤標俊格。霏雪淩霜。黃昏院落。為誰密解羅囊。<br>
  ○○●●○<font color="#FF6600">○</font>　◎⊙○●◎　⊙●○<font color="#FF6600">○</font>　○○●●　●○●●○<font color="#FF6600">○</font><br>
  銀瓶注水。浸數枝、小閣幽窗。春睡起、纖條在手。厭厭宿酒殘妝。<br>
  ○○●●　●●○　●●○<font color="#FF6600">○</font>　○●●　○○●●　○○●●○<font color="#FF6600">○</font></p>
<p>此即晁詞體，惟前後段起句各用韻，其第四、五句俱上作四字、下作六字異。按，《高麗史‧樂志》《漢宮春》慢詞，正與此同，惟換頭三句〔光陰迅速如飛，邀酒朋共歡，且恁開眉〕，邀字、歡字俱平聲，酒字、且字俱仄聲異。</p>
<p>又一體　雙調九十六字，前後段各九句，五平韻</p>
  <p>沈會宗<br>
  別酒初醒。似一番夢覺。屈指堪驚。猶疑送消寄息。遇著人聽。<br>
  ●●○<font color="#FF6600">○</font>　●●○●●　●●○<font color="#FF6600">○</font>　○○●○●●　●●○<font color="#FF6600">○</font><br>
  當初喚作。據眼前、略略看承。及去了、從頭想伊。心下始覺寧寧。<br>
  ○○●●　●●○　●●○<font color="#FF6600">○</font>　●●●　○○●○　○●●●○<font color="#FF6600">○</font><br>
  黃昏畫角重城。更傷高念遠。懷抱何勝。良時好景。算來半為愁生。<br>
  ○○●●○<font color="#FF6600">○</font>　●○○●●　○●○<font color="#FF6600">○</font>　○○●●　●○●●○<font color="#FF6600">○</font><br>
  幽期暫阻。更就中、月白風清。千萬計、年年斷除不得。是這些情。<br>
  ○○●●　●●○　●●○<font color="#FF6600">○</font>　○●●　○○●○●●　●●○<font color="#FF6600">○</font></p>
<p>此詞兩起句亦用韻，與張詞同，但前段第四句六字、第五句四字，後段第四句四字、第五句六字，前結七字一句、六字一句，後結九字一字、四字一句，句讀參差，採以備體。以上二詞，皆前後段起句用韻者。</p>
<p>又一體　雙調九十六字，前段九句五平韻，後段九句四平韻</p>
<p>京鏜<br>
  暖律初回。又燒燈市井。賣酒樓台。誰將星移萬點。月滿千街。<br>
  ●●○<font color="#FF6600">○</font>　●○○●●　●●○<font color="#FF6600">○</font>　○○○○●●　●●○<font color="#FF6600">○</font><br>
  輕車細馬。隘通衢、蹴起香埃。今歲好、土牛作伴。挽留春色同來。<br>
  ○○●●　●○○　●●○<font color="#FF6600">○</font>　○●●　●○●●　●○○●○<font color="#FF6600">○</font><br>
  不是天公省事。要一時壯觀。特地安排。何妨彩樓鼓吹。綺席樽罍。<br>
  ●●○○●●　●●○●●　●●○<font color="#FF6600">○</font>　○○●○●●　●●○<font color="#FF6600">○</font><br>
  良宵勝景。語邦人、莫惜徘徊。休笑我、癡頑不去。年年爛醉金釵。<br>
  ○○●●　●○○　●●○<font color="#FF6600">○</font>　○●●　○○●●　○○●●○<font color="#FF6600">○</font></p>
<p>此與晁詞同，惟前段起句用韻異。按，《梅苑》〔雨打風摧〕詞、史達祖〔花隔東垣〕詞及京詞別首〔看透塵寰〕詞，俱如此填，惟《梅苑》詞前段第八句〔須憑取、東君為我〕，憑字平聲；史詞後段第一、二、三句〔唐昌故宮何許，頓剪霞裁霧，擺落塵緣〕，昌字、何字、裁字俱平聲，已與晁詞體內參校作圖，茲不復注。</p>
<p>又一體　雙調九十六字，前段九句四仄韻，後段九句五仄韻</p>
<p>康與之<br>
  雲海沈沈。峭寒收建章。雪殘鳷鵲。華燈照夜。萬井禁城行樂。<br>
  ○●○○　●○○●⊙　◎⊙○<font color="#FF6600">●</font>　○○●●　●●●○○<font color="#FF6600">●</font><br>
  春隨鬢影。映參差、柳絲梅萼。丹禁杳、鼇峰對聳。三山上通寥廓。<br>
  ○○●●　●⊙⊙　◎○○<font color="#FF6600">●</font>　○●●　○○◎●　○⊙●○○<font color="#FF6600">●</font><br>
  春衫繡羅香薄。步金蓮影下。三千綽約。冰輪桂滿。皓色冷浸樓閣。<br>
  ○○●○○<font color="#FF6600">●</font>　●○○●●　⊙○◎<font color="#FF6600">●</font>　○○●●　●●●○○<font color="#FF6600">●</font><br>
  霓裳帝樂。奏升平、天風吹落。留鳳輦、通宵宴賞。莫放漏聲閑卻。<br>
  ○○●●　●⊙⊙　○○○<font color="#FF6600">●</font>　○●●　○○●●　●●●○○<font color="#FF6600">●</font></p>
<p>此詞全押仄韻，其句讀與張先平韻體同，有《樂府雅詞》一首可校，雖用韻多少不同，均為此調正體。</p>
<p>又一體　雙調九十四字，前段九句五仄韻，後段十句六仄韻</p>
<p>《樂府雅詞》無名氏<br>
  江月初圓。正新春夜永。燈市行樂。芙蕖萬朵。向晚為誰開卻。<br>
  ○●○○　●○○●●　○●○<font color="#FF6600">●</font>　○○●●　●●●○○<font color="#FF6600">●</font><br>
  層樓畫閣。盡捲上、東風簾幕。羅綺擁、歡聲和氣。驚破柳梢梅萼。<br>
  ○○●<font color="#FF6600">●</font>　●●●　○○○<font color="#FF6600">●</font>　○●●　○○○●　○●●○○<font color="#FF6600">●</font><br>
  綽約。暗塵浮動。正魚龍曼衍。戲車交作。高牙影裏。緩控玉羈金絡。<br>
  ●<font color="#FF6600">●</font>　●○○●　●○○●●　●○○<font color="#FF6600">●</font>　○○●●　●●●○○<font color="#FF6600">●</font><br>
  鉛華間錯。更一部、笙歌圍著。香散處、厭厭醉聽。南樓畫角。<br>
  ○○●<font color="#FF6600">●</font>　●●●　○○○<font color="#FF6600">●</font>　○●●　○○●●　○○●<font color="#FF6600">●</font></p>
<p>此即康詞體，惟前後段第六句俱押韻，換頭句藏一短韻，結句減二字異。</p>
</body>
</html>
