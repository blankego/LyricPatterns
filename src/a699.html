<html>
<head>
<title>傾杯樂</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>傾杯樂</b></font></div>
<p>唐教坊曲名。《樂府雜錄》云：《傾杯樂》，宣宗喜吹蘆管，自製此曲。見《宋史‧樂志》者，二十七宮調。柳永《樂章集》注：宮調七。一名《古傾杯》，亦名《傾杯》。</p>
<p>雙調一百四字，前段十句四仄韻，後段十一句五仄韻</p>
<p>柳永<br>
  樓鎖輕煙。水橫斜照。遙山半隱愁碧。片帆岸遠。行客路杳。簇一天寒色。<br>
  ⊙●○○　●○○●　○○●●○<font color="#FF6600">●</font>　●⊙●●　⊙●●●　●●○○<font color="#FF6600">●</font><br>
  楚梅映雪數枝豔。報青春消息。年華夢促。音信斷、聲遠飛鴻南北。<br>
  ◎○●●◎○●　●⊙○○<font color="#FF6600">●</font>　○○●●　○●●　⊙●○○○<font color="#FF6600">●</font><br>
  算伊別來無緒。翠消紅減。雙帶長拋擲。<br>
  ●○●○○●　●○○●　○●○○<font color="#FF6600">●</font><br>
  但淚眼沈迷。看朱成碧。惹閒愁堆積。<br>
  ●●●○○　●○○●　●○○○<font color="#FF6600">●</font><br>
  雨意雲心。酒情花態。辜負高陽客。恨難極。和夢也、多時間隔。<br>
  ●●○○　◎○○●　⊙●○○<font color="#FF6600">●</font>　●○<font color="#FF6600">●</font>　○●●　⊙○◎<font color="#FF6600">●</font></p>
<p>此調柳永《樂章集》中，凡七首，自一百四字至一百十六字，各注宮調，然亦有同一宮調，而字句參差者。舊譜失傳，不能強為論定也。此調《樂章集》屬林鐘商，又注水調。按《碧雞漫志》，南呂商時號水調，俗呼中管林鐘商。中管者，南呂宮與林鐘宮同字譜，故以南呂為中管也。此詞可平可仄，悉參〔木落霜洲〕詞。<br>
  <br>
  又一體　雙調一百四字，前段十句四仄韻，後段十二句六仄韻</p>
<p>柳永<br>
  木落霜洲。雁橫煙渚。分明畫出秋色。暮雨乍歇。小楫夜泊。宿葦村山驛。<br>
  ●●○○　●○○●　○○●●○<font color="#FF6600">●</font>　●●●●　●●●●　●●○○<font color="#FF6600">●</font><br>
  何人月下臨風處。起一聲羌笛。離愁萬緒。聞岸草、切切蛩吟如織。<br>
  ○○●●○○●　●●○○<font color="#FF6600">●</font>　○○●●　○●●　●●○○○<font color="#FF6600">●</font><br>
  為憶。芳容別後。水遙山遠。何計憑鱗翼。<br>
  ●<font color="#FF6600">●</font>　○○●●　●○○●　○●○○<font color="#FF6600">●</font><br>
  想繡閣深沈。爭知憔悴損。天涯行客。<br>
  ●●●○○　○○○●●　○○○<font color="#FF6600">●</font><br>
  楚峽雲歸。高陽人散。寂寞狂蹤跡。望京國。空目斷、遠峰凝碧。<br>
  ●●○○　○○○●　●●○○<font color="#FF6600">●</font>　●○<font color="#FF6600">●</font>　○●●　●○○<font color="#FF6600">●</font></p>
<p>此與〔樓鎖輕煙〕詞句讀同，宮調亦同，惟換頭句藏一短韻，後段第六句五字、第七句四字異。此詞《樂章集》屬林鐘商，又注散水調。按《冊府元龜》，唐改南呂商為散水調，即水調。俗名中管林鐘商也。</p>
<p>又一體　雙調一百六字，前段十一句五仄韻，後段七句六仄韻</p>
<p>柳永<br>
  禁漏花深。繡工日永。蕙風布暖。變韶景、都門十二。元宵三五。銀蟾光滿。<br>
  ◎●○○　◎○◎●　◎○◎<font color="#FF6600">●</font>　●○●　○○◎●　⊙○○●　⊙○○<font color="#FF6600">●</font><br>
  連雲復道淩飛觀。聳皇居麗。嘉氣瑞煙蔥蒨。翠華宵幸。是處層城閬苑。<br>
  ⊙○◎●○○<font color="#FF6600">●</font>　●○○●　⊙◎●○○<font color="#FF6600">●</font>　●○⊙●　●◎○○◎<font color="#FF6600">●</font><br>
  龍鳳燭、交光星漢。對咫尺鼇山、開雉扇。會樂府、兩籍神仙。梨園四部弦管。<br>
  ⊙●●　⊙○○<font color="#FF6600">●</font>　●●●○○　○●<font color="#FF6600">●</font>　●◎◎　◎●○○　⊙⊙◎◎⊙<font color="#FF6600">●</font><br>
  向曉色、都人未散。盈萬井、山呼鼇抃。願歲歲天仗裏。常瞻鳳輦。<br>
  ●●●　○○●<font color="#FF6600">●</font>　⊙◎●　⊙○⊙<font color="#FF6600">●</font>　◎●●⊙◎◎　⊙○◎<font color="#FF6600">●</font></p>
<p>此詞《樂章集》注仙呂宮，曾覿、楊無咎詞，正與此同。按，楊詞，前段第二句〔東負解凍〕，東字平聲；曾詞，第四句〔望空際、瑤峰微吐〕，微字平聲；楊詞，第五句〔柳枝金軟〕，柳字仄聲；第九句〔一夜萬花開遍〕，一字仄聲，曾詞，〔依稀管弦台榭〕，稀字平聲；曾詞，第十一句〔一行珠簾不下〕，行字平聲；楊詞，後段第三句〔攜襦襪、千里歌謠〕，千字平聲。譜內可平可仄據此，餘參程詞。楊詞，後段第一句〔羅綺簇、歡聲一片〕，一字以入作平，不注可仄。</p>
<p>又一體　雙調一百六字，前段十一句六仄韻，後段八句六仄韻</p>
<p>程珌<br>
  鑾殿秋深。玉堂宵永。千門人靜。問天上、西風幾度。金盤光滿。露濃銀井。<br>
  ○●○○　●○○●　○○○<font color="#FF6600">●</font>　●○●　○○●●　○○○●　●○○<font color="#FF6600">●</font><br>
  碧雲飛下雙鸞影。迤邐笙歌笑語。群仙隱隱。更前問訊。墮在紅塵今省。<br>
  ●○○●○○<font color="#FF6600">●</font>　○●○○●●　○○●<font color="#FF6600">●</font>　●○●<font color="#FF6600">●</font>　●●○○○<font color="#FF6600">●</font><br>
  漸曙色、曉風清迥。更積靄沈陰、都捲盡。<br>
  ●●●　●○○<font color="#FF6600">●</font>　●●●○○　○●<font color="#FF6600">●</font><br>
  向窗前、引鏡看來。尚喜精神炯炯。<br>
  ●○○　●●○○　●●○○●<font color="#FF6600">●</font><br>
  便折簡、浮丘共飲。奈天也、未教酩酊。來歲卻笑群仙。月寒空冷。<br>
  ●●●　○○●<font color="#FF6600">●</font>　●○●　●○●<font color="#FF6600">●</font>　○●●●○○　●○○<font color="#FF6600">●</font></p>
<p>此與〔禁漏花深〕詞校，前段第八句六字，第九句四字，第十句押韻異。</p>
<p>又一體　雙調一百七字，前段十三句四仄韻，後段九句六仄韻</p>
<p>張先<br>
  飛雲過盡。明河淺。天無畔。草色棲螢。霜華清暑。輕颸弄袂。澄瀾拍岸。<br>
  ○○●●　○○●　○○<font color="#FF6600">●</font>　◎●○○　⊙○○●　⊙○●●　○○●<font color="#FF6600">●</font><br>
  宴玉塵譚賓。倚瓊枝、秀挹雕觴滿。<br>
  ●◎●○○　●○○　●●○○<font color="#FF6600">●</font><br>
  午夜中秋。十分圓月。香槽撥鳳。朱弦軋雁。<br>
  ◎●○○　●○○●　○○●●　○○●<font color="#FF6600">●</font><br>
  正是欲醒還醉。臨空悵遠。壺更疊換。<br>
  ●●●○○●　○○●<font color="#FF6600">●</font>　○○●<font color="#FF6600">●</font><br>
  對東西、數里回塘。恨零落芙蓉、春不管。<br>
  ●○○　●●○○　◎⊙●○○　○●<font color="#FF6600">●</font><br>
  籠燈待散。誰知道、座有離人。目斷雙歌伴。煙江艇子歸來晚。<br>
  ○○●<font color="#FF6600">●</font>　○○●　●●○○　◎●○○<font color="#FF6600">●</font>　⊙○●●○○<font color="#FF6600">●</font></p>
<p>此詞亦名《傾杯》，句、韻與柳詞不同。張先集中凡二首。其一首，前段第九句〔憑欄坐久飛雲遠〕，作七字句，當是〔憑雕欄、坐久飛雲遠〕，脫一字，故不編入。按，張詞別首，前段第四句〔浮玉無塵〕，浮字平聲；第五句〔五亭爭景〕，五字仄聲；第六句〔畫橋對起〕，畫字仄聲；第八句〔愛溪上瓊樓〕，溪字平聲；第十句〔人在虛空〕，人字平聲；後段第五句〔風雨暴、千岩啼鳥怨〕，風字平聲，雨字仄聲；第八句〔青子枝頭滿〕，青字平聲；結句〔使君莫放等春緩〕，使字仄聲。譜內可平可仄據此。</p>
<p>又一體　雙調一百八字，前段十一句四仄韻，後段九句五仄韻</p>
<p>柳永<br>
  離宴殷勤。蘭舟凝滯。看看送行南浦。<br>
  ○●○○　○○○●　○○●○○<font color="#FF6600">●</font><br>
  情知道世句，難使皓月長圓。彩雲鎮聚。<br>
  ○○●●●　○●●●○○　●○●<font color="#FF6600">●</font><br>
  算人生、悲莫悲於輕別。最苦正歡娛。便分鴛侶。<br>
  ●○○　○●○○○●　●●●○○　●○○<font color="#FF6600">●</font><br>
  淚流瓊臉。梨花一枝春帶雨。<br>
  ●○○●　○○●○○●<font color="#FF6600">●</font><br>
  慘黛蛾、盈盈無緒。共黯然消魂。重攜纖手。話別臨行。再三問道君須去。<br>
  ●●○　○○○<font color="#FF6600">●</font>　●●○○○　○○○●　●●○○　●○●●○○<font color="#FF6600">●</font><br>
  頻耳畔低語。知多少、他日深盟。平生丹素。從今盡託憑鱗羽。<br>
  ○●●○<font color="#FF6600">●</font>　○○●　○●○○　○○○<font color="#FF6600">●</font>　○○●●○○<font color="#FF6600">●</font></p>
<p>此詞《樂章集》注林鐘商，無他作可校。</p>
<p>又一體　雙調一百八字，前段十二句五仄韻，後段十句六仄韻</p>
<p>柳永<br>
  凍水消痕、曉風生暖、春滿東郊道。遲遲淑景、煙和露潤、遍染長堤芳草。<br>
  ●●○○　●○○●　○●○○<font color="#FF6600">●</font>　○○●●　○○●●　●●○○○<font color="#FF6600">●</font><br>
  斷鴻隱隱歸飛。江天杳杳。遙山變色。妝眉淡掃。<br>
  ●○●●○○　○○●<font color="#FF6600">●</font>　○○●●　○○●<font color="#FF6600">●</font><br>
  目極千里。閑倚危檣迥眺。<br>
  ●●○●　○●○○●<font color="#FF6600">●</font><br>
  動幾許、傷春懷抱。念何處、韶陽偏早。想帝里看看。名園芳榭。爛漫鶯花好。<br>
  ●●●　○○○<font color="#FF6600">●</font>　●○●　○○○<font color="#FF6600">●</font>　●●●○○　○○○●　●●○○<font color="#FF6600">●</font><br>
  追思往昔年少。繼日恁、把酒聽歌。量金買笑。別後暗負。光陰多少。<br>
  ○○●●○<font color="#FF6600">●</font>　●●●　●●○○　○○●<font color="#FF6600">●</font>　●●●●　○○○●<font color="#FF6600">●</font></p>
<p>此詞《樂章集》亦注林鐘商，然句、韻與前一首又不同。</p>
<p>又一體　雙調一百八字，前段十句四仄韻，後段十一句五仄韻</p>
<p>柳永<br>
  水鄉天氣。灑蒹葭、露結寒生早。客館更堪秋杪。<br>
  ●○○●　●○○　●●○○<font color="#FF6600">●</font>　●●●○○<font color="#FF6600">●</font><br>
  空階下、木葉飄零。颯颯聲乾。狂風亂掃。<br>
  ○○●　●●○○　●●○○　○○●<font color="#FF6600">●</font><br>
  黯無緒、人靜酒初醒。天外征鴻。知送誰家歸信。穿雲悲叫。<br>
  ●○●　○●●○○　○●○○　○●○○○●　○○○<font color="#FF6600">●</font><br>
  蛩響幽窗。風窺寒硯。一點銀釭閑照。夢枕頻驚。愁衾半擁。萬里歸心悄悄。<br>
  ○●○○　○○○●　●●○○○<font color="#FF6600">●</font>　●●○○　○○●●　●●○○●<font color="#FF6600">●</font><br>
  往事追思多少。贏得空使方寸攪。斷不成眠。此夜厭厭。就中難曉。<br>
  ●●○○○<font color="#FF6600">●</font>　○●○●○●<font color="#FF6600">●</font>　●●○○　●●○○　●○○<font color="#FF6600">●</font></p>
<p>此詞《樂章集》注黃鐘調，無他首可校。</p>
<p>又一體　雙調一百八字，前段十一句五仄韻，後段九句五仄韻</p>
<p>柳永<br>
  金風淡蕩。漸秋光老、清宵永。小院新晴天氣。輕煙乍斂。皓月當軒練淨。<br>
  ○○●●　●○○●　○○<font color="#FF6600">●</font>　●●○○○●　○○●●　●●○○●<font color="#FF6600">●</font><br>
  對千里寒光。念幽期阻。當殘景。早是多愁多病。那堪細把。舊約前歡重省。<br>
  ●○●○○　●○○●　○○<font color="#FF6600">●</font>　●●○○○<font color="#FF6600">●</font>　●○●●　●●○○○<font color="#FF6600">●</font><br>
  最苦碧雲信斷。仙鄉路杳。歸鴻難倩。<br>
  ●●●○●●　○○●●　○○○<font color="#FF6600">●</font><br>
  每高歌、強遣離懷。奈慘咽、翻成心耿耿。<br>
  ●○○　●●○○　●●●　○○○●<font color="#FF6600">●</font><br>
  漏殘露冷。空贏得、悄悄無言。愁緒終難整。又是立盡梧桐碎影。<br>
  ●○●<font color="#FF6600">●</font>　○○●　●●○○　○●○○<font color="#FF6600">●</font>　●●●●○○○<font color="#FF6600">●</font></p>
<p>此詞《樂章集》注大石調，無他首可校。</p>
<p>又一體　雙調一百十六字，前段十句六仄韻，後段九句四仄韻</p>
<p>柳永<br>
  皓月初圓。暮雲飄散。分明夜色如晴晝。漸消盡、醺醺殘酒。<br>
  ●●○○　○○○●　○○●●○○<font color="#FF6600">●</font>　●○●　○○○<font color="#FF6600">●</font><br>
  危閣迥、涼生襟袖。追舊事、一晌憑欄久。<br>
  ○○●　○○○<font color="#FF6600">●</font>　○●●　●●○○<font color="#FF6600">●</font><br>
  如何媚容豔態。抵死孤歡偶。朝思暮想。自家空恁添清瘦。<br>
  ○○●○●●　●●○○<font color="#FF6600">●</font>　○○●●　●○○●○○<font color="#FF6600">●</font><br>
  算到頭、誰與伸剖。向道我別來。為伊牽繫。<br>
  ●●○　○●○<font color="#FF6600">●</font>　●●●●○　●○○●<br>
  度歲經年。偷眼覷、也不忍覷花柳。<br>
  ●●○○　○●●　●●●●○<font color="#FF6600">●</font><br>
  可惜恁、好景良宵。未曾略展雙眉暫開口。問甚時與你。深憐痛惜還依舊。<br>
  ●●●　●●○○　●○●●○○●○<font color="#FF6600">●</font>　●●○●●　○○●●○○<font color="#FF6600">●</font></p>
<p>此詞《樂章集》亦注大石調，然句讀與前一首又不同。<br>
  <br>
  ▲柳永，木落霜洲一首，木當作鶩，與下句雁橫煙渚雁字為對 <br>
  ▲柳永，凍水銷痕一首，乃煙和露潤，繞遍長隄芳草，應以潤字為句<br>
  ▲柳永，水鄉天氣一首，鼠窺寒硯句，鼠誤作風，應從宋本更正<br>
</p>
</body>
</html>
