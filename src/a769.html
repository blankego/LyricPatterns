<html>
<head>
<title>選冠子</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>選冠子</b></font></div>
<p>一名《選官子》。曹勳詞，名《轉調選冠子》；魯逸仲詞，名《惜餘春慢》；侯寘詞，名《蘇武慢》，一名《仄韻過秦樓》。</p>
<p>雙調一百十一字，前段十二句四仄韻，後段十一句四仄韻</p>
<p>周邦彥<br>
  水浴清蟾。葉喧涼吹。巷陌雨聲初斷。閑依露井。笑撲流螢。惹破畫羅輕扇。<br>
  ◎●○○　◎○⊙●　◎●◎○○<font color="#FF6600">●</font>　○○●●　◎●○○　◎●●○○<font color="#FF6600">●</font><br>
  人靜夜久憑欄。愁不歸眠。立殘更箭。歎年華一瞬。人今千里。夢沈書遠。<br>
  ○●◎◎⊙○　⊙●○○　◎○⊙<font color="#FF6600">●</font>　●⊙○◎●　⊙⊙○●　●○○<font color="#FF6600">●</font><br>
  空見說、鬢怯瓊梳。容銷金鏡。漸懶趁時勻染。<br>
  ⊙◎◎　◎●○○　⊙○⊙●　◎●◎○○<font color="#FF6600">●</font><br>
  梅風地溽。虹雨苔滋。一架舞紅都變。<br>
  ○○●●　⊙●○○　◎●●○○<font color="#FF6600">●</font><br>
  誰信無聊。為伊才減江淹。情傷荀倩。但明河影下。還看疏星幾點。<br>
  ⊙●○○　●○⊙●○○　⊙○⊙<font color="#FF6600">●</font>　●○○◎●　○●⊙○◎<font color="#FF6600">●</font></p>
<p>此調以此詞為正體，方、楊、陳俱有和詞，其餘或句讀小異，或添字，或減字，皆變格也。此詞可平可仄，悉參譜內所採諸詞，或有以入作平及平仄與諸家不同者，注明各詞之下，概不校注平仄。</p>
<p>又一體　雙調一百十一字，前段十二句四仄韻，後段十一句四仄韻</p>
<p>蔡伸<br>
  雁落平沙。煙籠寒水。古壘鳴笳聲斷。青山隱隱。敗葉蕭蕭。天際暝鴉零亂。<br>
  ●●○○　○○○●　●●○○○<font color="#FF6600">●</font>　○○●●　●●○○　○●●○○<font color="#FF6600">●</font><br>
  樓上黃昏。片帆千里歸程。年華將晚。望碧雲空暮。佳人何處。夢魂俱遠。<br>
  ○●○○　●○○●○○　○○○<font color="#FF6600">●</font>　●●○○●　○○○●　●○○<font color="#FF6600">●</font><br>
  憶舊遊、邃館朱扉。小園香徑。尚想桃花人面。<br>
  ●●○　●●○○　●○○●　●●○○○<font color="#FF6600">●</font><br>
  書盈錦軸。恨滿金徽。難寫寸心幽怨。<br>
  ○○●●　●●○○　○●●○○<font color="#FF6600">●</font><br>
  兩地離愁。一樽芳酒淒涼。危欄倚遍。盡遲留、憑仗西風。吹乾淚眼。<br>
  ●●○○　●○○●○○　○○●<font color="#FF6600">●</font>　●○○　○●○○　○○●<font color="#FF6600">●</font></p>
<p>此詞與周詞校，前後段第七句作四字句，第八句作六字句，又後結作七字一句、四字一句異。</p>
<p>又一體　雙調一百十一字，前段十二句四仄韻，後段十一句四仄韻</p>
<p>吳文英<br>
  藻國淒迷。曲瀾澄映。怨入粉煙藍霧。香籠麝水。膩漲紅波。一鏡萬妝爭妒。<br>
  ●●○○　●○○●　●●●○○<font color="#FF6600">●</font>　○○●●　●●○○　●●●○○<font color="#FF6600">●</font><br>
  湘女歸魂。佩環玉冷無聲。凝情誰訴。又江空月墮。淩波塵起。彩鴛愁舞。<br>
  ○●○○　●○●●○○　○○○<font color="#FF6600">●</font>　●○○●●　○○○●　●○○<font color="#FF6600">●</font><br>
  還暗憶、鈿合蘭膏。絲牽瓊腕。見菂更憐心苦。<br>
  ○●●　●●○○　○○○●　●●●○○<font color="#FF6600">●</font><br>
  玲瓏翠幄。輕薄冰綃。穩倩錦雲留住。<br>
  ○○●●　○●○○　●●●○○<font color="#FF6600">●</font><br>
  生怕哀蛩。早驚秋破紅衰。淚珠零露。耐西風老盡。羞趁東風嫁與。<br>
  ○●○○　●○○●○○　●○○<font color="#FF6600">●</font>　●○○●●　○●○○●<font color="#FF6600">●</font></p>
<p>此與蔡詞同，惟後結五字一句、六字一句，仍照周詞填。</p>
<p>又一體　雙調一百十一字，前段十二句四仄韻，後段十一句四仄韻</p>
<p>曹勳<br>
  細柳排空。高榆擁岸。乍覺楚天秋意。涼隨夜雨。望極長淮。孤館漫成留滯。<br>
  ●●○○　○○●●　●●●○○<font color="#FF6600">●</font>　○○●●　●●○○　○●●○○<font color="#FF6600">●</font><br>
  天淨無雲。浪痕清影。窗戶閑臨煙水。歎驅馳塵事。殊喜蕭散。暫來閒適。<br>
  ○●○○　●○○●　○●○○○<font color="#FF6600">●</font>　●○○○●　○●○●　●○○<font color="#FF6600">●</font><br>
  常念想、聖主垂衣。臨朝北顧。泛遣聊寬憂寄。<br>
  ○●●　●●○○　○○●●　●●○○○<font color="#FF6600">●</font><br>
  輶軒載攬。虎節嚴持。談笑掛帆千里。<br>
  ○○●●　○●○○　○●●○○<font color="#FF6600">●</font><br>
  憑仗皇威。濫陪樞筦。一語折沖遐裔。待歸來、瞻對天顏。須知有喜。<br>
  ○●○○　●○○●　●●●○○<font color="#FF6600">●</font>　●○○　○●○○　○○●<font color="#FF6600">●</font></p>
<p>此與蔡詞同，惟前後段第八、九句攤破句法，作四字一句、六字一句異。後段第二句〔北〕字以入作平，不注可仄。</p>
<p>又一體　雙調一百十三字，前後段各十二句，四仄韻</p>
<p>魯逸仲<br>
  弄月餘花。團風輕絮。露濕池塘春草。鶯鶯戀友。燕燕將雛。惆悵睡殘清曉。<br>
  ●●○○　○○○●　●●○○○<font color="#FF6600">●</font>　○○●●　●●○○　○●●○○<font color="#FF6600">●</font><br>
  還是初相見時。攜手旗亭。酒香梅小。向登臨長是。傷春滋味。淚彈多少。<br>
  ○●○○●○　○●○○　●○○<font color="#FF6600">●</font>　●○○○●　○○○●　●○○<font color="#FF6600">●</font><br>
  因甚卻、輕許風流。終非長久。又說分飛煩惱。<br>
  ○●●　○●○○　○○○●　●●○○○<font color="#FF6600">●</font><br>
  羅衣瘦損。繡被香消。那更亂紅如掃。<br>
  ○○●●　●●○○　●●●○○<font color="#FF6600">●</font><br>
  門外無窮路岐。天若有情。和天須老。念高唐歸夢。淒涼何處。水流雲繞。<br>
  ○●○○●○　○●●○　○○○<font color="#FF6600">●</font>　●○○○●　○○○●　●○○<font color="#FF6600">●</font></p>
<p>此與周詞同，惟後段添二字、作四字兩句異。</p>
<p>又一體　雙調一百十三字，前段十一句四仄韻，後段十二句四仄韻</p>
<p>張景修<br>
  嫩水拖藍。遙堤影翠。半雨半煙橋畔。鳴禽弄舌。夢草縈心。偏稱謝家池館。<br>
  ●●○○　○○●●　●●●○○<font color="#FF6600">●</font>　○○●●　●●○○　○●●○○<font color="#FF6600">●</font><br>
  紅粉牆頭。步搖金縷。纖柔舞腰低軟。被和風、搭在欄杆。終日畫簾高捲。<br>
  ○●○○　●○○●　○○●○○<font color="#FF6600">●</font>　●○○　●●○○　○●●○○<font color="#FF6600">●</font><br>
  春易老、細葉舒眉。輕花吐絮。漸覺綠陰成幔。<br>
  ○●●　●●○○　○○●●　●●●○○<font color="#FF6600">●</font>　<br>
  章台繫馬。灞水維舟。誰念鳳城人遠。<br>
  ○○●●　●●○○　○●●○○<font color="#FF6600">●</font><br>
  惆悵故國陽關。杯酒飄零。惹人腸斷。恨青青客舍。江頭風笛。亂雲空晚。<br>
  ○●●●○○　○●○○　●○○<font color="#FF6600">●</font>　●○○●●　○○○●　●○○<font color="#FF6600">●</font></p>
<p>此詞與魯詞校，前段第七句作四字句，第九句作六字句，又結作七字一句、六字一句異。</p>
<p>又一體　雙調一百十三字，前後段各十一句，四仄韻</p>
<p>《梅苑》無名氏<br>
  憔悴江山。淒涼古道。寒日淡煙殘雪。行人立馬。手折江梅。紅萼素英初發。<br>
  ○●○○　○○●●　○●●○○<font color="#FF6600">●</font>　○○●●　●●○○　○●●○○<font color="#FF6600">●</font><br>
  月下瑤台。弄玉飛瓊。不老年年春色。被東君、喚遣嬈紅。高韻且饒清白。<br>
  ●●○○　●●○○　●●○○○<font color="#FF6600">●</font>　●○○　●●○○　○●●○○<font color="#FF6600">●</font><br>
  因動感、野水溪橋。竹籬茅舍。何似玉堂金闕。<br>
  ○●●　●●○○　●○○●　○●●○○<font color="#FF6600">●</font><br>
  天教占了。第一枝春。何處不宜風月。<br>
  ○○●●　●●○○　○●●○○<font color="#FF6600">●</font><br>
  休問庾嶺止渴。金鼎調羹。有誰如得。傲冰霜、雅態清香。花裏自稱三絕。<br>
  ○●●●●●　○●○○　●○○<font color="#FF6600">●</font>　●○○　●●○○　○●●○○<font color="#FF6600">●</font></p>
<p>此詞與魯詞校，前段第四句作六字句，第六句作四字句，第七句作四字句，第九句作六字句，兩結俱作七字一句、六字一句異。又一首〔庾嶺煙光〕詞，正與此同。此詞及陳詞、曹詞，後段第七句，平仄與諸家不同，不參校入譜。</p>
<p>又一體　雙調一百十三字，前後段各十二句，四仄韻</p>
<p>陸游<br>
  澹靄空濛。輕陰清潤。綺陌細塵初靜。平橋繫馬。畫閣移舟。湖水倒空如鏡。<br>
  ●●○○　○○○●　●●●○○<font color="#FF6600">●</font>　○○●●　●●○○　○●●○○<font color="#FF6600">●</font><br>
  掠岸飛花。傍簷新燕。都是學人無定。歎連年戎帳。經春邊壘。暗凋顏鬢。<br>
  ●●○○　●○○●　○●●○○<font color="#FF6600">●</font>　●○○○●　○○○●　●○○<font color="#FF6600">●</font><br>
  空記憶、杜曲池台。新豐歌管。怎得故人音信。<br>
  ○●●　●●○○　○○○●　●●●○○<font color="#FF6600">●</font><br>
  羈懷易感。老伴無多。談麈久閑犀柄。<br>
  ○○●●　●●○○　○●●○○<font color="#FF6600">●</font><br>
  惟有翛然。筆床茶灶。自適筍輿煙艇。待綠荷遮岸。紅蕖浮水。更乘幽興。<br>
  ○●○○　●○○●　●●●○○<font color="#FF6600">●</font>　●●○○●　○○○●　●○○<font color="#FF6600">●</font></p>
<p>此與張詞同，惟前後段兩結，俱作五字一句、四字兩句異。按，侯寘〔暗雨收梅〕詞，〔況吟煙嘯月，彈絲吹竹，太平歌詠〕、〔看飛雲丹詔，行沙金勒，待公歸覲〕，兩結正與此同。《鳴鶴餘音》馮尊師詞二十首，名《蘇武慢》，俱如此填。</p>
<p>又一體　雙調一百十三字，前段十二句四仄韻，後段十一句四仄韻</p>
<p>虞集<br>
  歸去來兮。昨非今是。惆悵獨悲奚語。迷途未遠。晨景熹微。乃命僕夫先路。<br>
  ○●○○　●○○●　○●●○○<font color="#FF6600">●</font>　○○●●　○●○○　●●●○○<font color="#FF6600">●</font><br>
  風颺舟輕。候門童稚。此日再瞻衡宇。酒盈樽。三徑雖荒。松菊宛然如故。<br>
  ○●○○　●○○●　●●●○○<font color="#FF6600">●</font>　●○○　○●○○　○●●○○<font color="#FF6600">●</font><br>
  聊寄傲、與世相違。舊交俱息。更復駕言焉取。<br>
  ○●●　●●○○　●○○●　●●●○○<font color="#FF6600">●</font><br>
  琴書情話。尋壑經丘。倦鳥岫雲容與。<br>
  ○○○●　○●○○　●●●○○<font color="#FF6600">●</font><br>
  農人告我。有事西疇。孤櫂賦詩春雨。但樂夫、天命何疑。乘化任渠留去。<br>
  ○○●●　●●○○　○●●○○<font color="#FF6600">●</font>　●●○　○●○○　○●●○○<font color="#FF6600">●</font></p>
<p>此與陸詞同，惟前後段兩結，俱作七字一句、六字一句異。</p>
<p>又一體　雙調一百十三字，前後段各十二句，四仄韻</p>
<p>陳允平<br>
  穀雨收寒。茶煙颺曉。又是牡丹時候。浮龜碧水。聽鶴丹山。彩屋幔亭依舊。<br>
  ●●○○　○○●●　●●●○○<font color="#FF6600">●</font>　○○●●　●●○○　●●●○○<font color="#FF6600">●</font><br>
  和氣縹緲人間。滿谷紅雲。德星呈秀。向東風種就。一庭蘭茁。玉香初茂。<br>
  ○●●●○○　●●○○　●○○<font color="#FF6600">●</font>　●○○●●　●○○●　●○○<font color="#FF6600">●</font><br>
  還遙想、曲度嬌鶯。舞低輕燕。二十四簾芳晝。<br>
  ○○●　●●○○　●○○●　●●●○○<font color="#FF6600">●</font><br>
  清溪九曲。上巳風光。觴詠似山陰否。<br>
  ○○●●　●●○○　○●●○○<font color="#FF6600">●</font><br>
  翠閣凝清。正宜瀹茗銀甖。熨香金斗。又雙鸞飛下。長生殿裏。賜薔薇酒。<br>
  ●●○○　●○●●○○　●○○<font color="#FF6600">●</font>　●○○○●　○○●●　●○○<font color="#FF6600">●</font></p>
<p>此詞與陸詞校，前段第七句添二字、作六字句，第九句減二字、作四字句，後段第八句添二字、作六字句，第九句減二字、作四字句異。</p>
<p>又一體　雙調一百十三字，前後段各十二句，四仄韻</p>
<p>陳允平<br>
  倦聽蛩砧。初拋鸞扇。隔浦亂鐘催晚。湘蒲簟冷。楚竹簾稀。窗下乍聞裁剪。<br>
  ●●○○　○○○●　●●●○○<font color="#FF6600">●</font>　○○●●　●●○○　○●●○○<font color="#FF6600">●</font><br>
  倦柳拖煙。枯蓮蘸水。芙蓉翠深紅淺。對半床燈火。虛堂淒寂。近書思遍。<br>
  ●●○○　○○●●　○○●○○<font color="#FF6600">●</font>　●●○○●　○○○●　●○○<font color="#FF6600">●</font><br>
  夜漏永、玉宇塵收。銀河光爛。夢斷楚天空遠。<br>
  ●●●　●●○○　○○○●　●●●○○<font color="#FF6600">●</font><br>
  婆娑月樹。縹緲仙香。身在廣寒宮殿。<br>
  ○○●●　●●○○　○●●○○<font color="#FF6600">●</font><br>
  無奈離愁亂織。藉酒消磨。倩花排遣。漸江空霜曉。黃蘆漠漠。一聲來雁。<br>
  ○●○○●●　●●○○　●○○<font color="#FF6600">●</font>　●○○○●　○○●●　●○○<font color="#FF6600">●</font></p>
<p>此與陸詞同，惟後段第七句添二字、作六字句，第九句減二字、作四字句異。</p>
<p>又一體　雙調一百十四字，前段十一句四仄韻，後段十二句四仄韻</p>
<p>虞集<br>
  雲淡風輕。傍花隨柳。將謂少年行樂。高閣林間。小車城裏。千古太平西洛。<br>
  ○●○○　●○○●　○●●○○<font color="#FF6600">●</font>　○●○○　●○○●　○●●○○<font color="#FF6600">●</font><br>
  瞻彼泱泱。言思君子。流水儼然如昨。但清遊、天際輕陰。未便暮愁離索。<br>
  ○●○○　○○○●　○●●○○<font color="#FF6600">●</font>　●○○　○●○○　●●●○○<font color="#FF6600">●</font><br>
  長記得、童冠相隨。浴沂歸去。吟詠鳶飛魚躍。<br>
  ○●●　○●○○　●○○●　○●○○○<font color="#FF6600">●</font><br>
  逝者如斯。吾衰甚矣。調理自存斟酌。<br>
  ●●○○　○○●●　○●●○○<font color="#FF6600">●</font><br>
  清廟朱絲。舊堂金石。隱几似聞更作。農人告我。有事西疇。窈窕掛書牛角。<br>
  ○●○○　●○○●　●●●○●<font color="#FF6600">●</font>　○○●●　●●○○　●●●○○<font color="#FF6600">●</font></p>
<p>此與〔歸去來兮〕詞同，惟後段第十句添一字、作四字兩句異。此詞前後段第四、五句，第七、八句，平仄與諸家不同，張雨詞亦然。</p>
<p>又一體　雙調一百十三字，前段十一句四仄韻，後段十二句五仄韻</p>
<p>張雨<br>
  清露晨流。新桐初引。消受北窗涼曉。經卷熏爐。筆床茶具。長物任他圍繞。<br>
  ○●○○　○○○●　○●●○○<font color="#FF6600">●</font>　○●○○　●○○●　●●●○○<font color="#FF6600">●</font><br>
  老子無情。年光有限。只似木人花鳥。擬凝雲、數朵奇峰。曾見漢唐池沼。<br>
  ●●○○　○○●●　●●●○○<font color="#FF6600">●</font>　●○○　●●○○　○●●○○<font color="#FF6600">●</font><br>
  還自笑。老學蟫魚。金題玉躞。書裏也容身了。<br>
  ○●<font color="#FF6600">●</font>　●●○○　○○●●　○●●○○<font color="#FF6600">●</font><br>
  阿對泉頭。布衣無恙。占斷雨苔風篠。<br>
  ○●○○　●○○●　●●●○○<font color="#FF6600">●</font><br>
  獨鶴歸來。西山缺處。掠過亂鴉林表。撫琴心、三疊胎仙。坐到月高山小。<br>
  ●●○○　○○●●　●●●○○<font color="#FF6600">●</font>　●○○　○●○○　●●●○○<font color="#FF6600">●</font></p>
<p>此與虞詞同，惟換頭句藏短韻異。</p>
<p>又一體　雙調一百七字，前段十二句四仄韻，後段十一句四仄韻</p>
<p>呂渭老<br>
  雨濕花房。風斜燕子。池閣晝長春晚。檀盤戰象。寶局鋪棋。籌畫未分還懶。<br>
  ●●○○　○○●●　○●●○○<font color="#FF6600">●</font>　○○●●　●●○○　○●●○○<font color="#FF6600">●</font><br>
  誰念少年。齒怯梅酸。病疏霞盞。正青錢遮路。綠絲明水。倦尋歌扇。<br>
  ○●●○　●●○○　●○○<font color="#FF6600">●</font>　●○○○●　●○○●　●○○<font color="#FF6600">●</font><br>
  空記得、小閣題名。紅箋親制。燈火夜深裁剪。<br>
  ○●●　●●○○　○○○●　○●●○○<font color="#FF6600">●</font>　<br>
  明眸似水。妙語如弦。不覺曉霜雞喚。<br>
  ○○●●　●●○○　●●●○○<font color="#FF6600">●</font><br>
  聞道近來。箏譜慵看。金鋪長掩。瘦一枝梅影。回首江南路遠。<br>
  ○●●○　○●○○　○○○<font color="#FF6600">●</font>　●●○○●　○●○○●<font color="#FF6600">●</font></p>
<p>此與周詞同，惟前後段第七句各減二字、作四字句異。後段第十句〔一〕字，以入作平，不注可仄。</p>
<p>又一體　雙調一百九字，前後段各十二句，四仄韻</p>
<p>張肯<br>
  嫋嫋芙蕖。平鋪斷港。路人錦雲處。香浮綠水。浪捲晴舟。宛在翠紅香裏。<br>
  ●●○○　○○●●　●○●○<font color="#FF6600">●</font>　○○●●　●●○○　●●○○○<font color="#FF6600">●</font><br>
  湘妃餘酣未醒。擁蓋藏羞。含嬌欲語。想淩波塵遠。遙鳴佩。風飄豔綺。<br>
  ○○○○●●　●●○○　○○●<font color="#FF6600">●</font>　●○○○●　○○●　○○●<font color="#FF6600">●</font><br>
  望中宛似若耶溪。隔水只欠。小艇採蓮女。<br>
  ●○●●●○○　●●●●　●●●○<font color="#FF6600">●</font><br>
  最憐芳意。佳藕難尋。腸斷寸絲千縷。<br>
  ●○○●　○●○○　○●●○○<font color="#FF6600">●</font><br>
  葉老房空。漫嗟此際。一點春心更苦。且休歌水調。恐驚起。文鴛雙侶。<br>
  ●●○○　●○●●　●●○○●<font color="#FF6600">●</font>　●○○●●　●○●　○○○<font color="#FF6600">●</font></p>
<p>此即一百一十三字魯詞體，前後段第三句、第十一句各減一字異。換頭句不作上三下四折腰句法，後段第七、八句俱四字，第九句六字，亦與魯詞不同。前段第七句、後段第四句、第八、九句，平仄與諸家不同，譜內亦不校注。</p>
<p>又一體　雙調一百十三字，前段十二句四仄韻，後段十一句四仄韻</p>
<p>曹勳<br>
  秀木撐空。凝雲藏岫。處處群山橫翠。霜風冽面。酒力潛銷。征轡暫指天際。<br>
  ●●○○　○○○●　●●○○○<font color="#FF6600">●</font>　○○●●　●●○○　○●●●○<font color="#FF6600">●</font><br>
  紅葉黃花。水光山色。常愛曉雲晴霽。念塵埃眯眼。年華易老。覺遠行非易。<br>
  ○●○○　●○○●　○●●○○<font color="#FF6600">●</font>　●○○●●　○○●●　●●○○<font color="#FF6600">●</font><br>
  常自感、羽客難尋。蓬萊難到。強作林泉活計。<br>
  ○●●　●●○○　○○○●　●●○○●<font color="#FF6600">●</font><br>
  魚依密藻。雁過煙空。家信漸遙千里。<br>
  ○○●●　●●○○　○●●○○<font color="#FF6600">●</font><br>
  還是關河冷落。斜陽衰草。葦村山驛。又雞聲茅店。鴉啼露井重喚起。<br>
  ○●○○●●　○○○●　●○○<font color="#FF6600">●</font>　●○○○●　○○●●○●<font color="#FF6600">●</font></p>
<p>此見《松隱集》，別名《轉調選冠子》，採以備體，不參校入譜。</p>
</body>
</html>
