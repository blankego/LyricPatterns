<html>
<head>
<title>烏夜啼</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>烏夜啼</b></font></div>
<p>唐教坊曲名。《太和正音譜》註：南呂宮，又大石調。宋歐陽修詞名《聖無憂》，趙令畤詞名《錦堂春》。按，郭茂倩《樂府詩集》有清商曲《烏夜啼》，乃六朝及唐人古今詩體，與此不同，此蓋借舊曲名，另翻新聲也。</p>
<p>雙調四十七字，前後段各四句，兩平韻</p>
<p>南唐李煜<br>
  昨夜風兼雨。簾幃颯颯秋聲。燭殘漏斷頻敧枕。起坐不能平。<br>
  ●●○○●　⊙○●●○<font color="#FF6600">○</font>　◎○◎●○○●　◎●●○<font color="#FF6600">○</font><br>
  世事漫隨流水。算來一夢浮生。醉鄉路穩宜頻到。此外不堪行。<br>
  ◎●◎○⊙●　◎○◎●○<font color="#FF6600">○</font>　◎○◎●○○●　◎●●○<font color="#FF6600">○</font></p>
<p>此詞前段起句五字，歐陽修《聖無憂》詞及權無染詞，正與此同。歐詞，前段第二句〔十年一別須臾〕，十字仄聲；權詞，後段第三句〔與君高卻看花眼〕，高字平聲。譜內據此，餘參下詞。</p>
<p>又一體　雙調四十八字，前後段各四句，兩平韻</p>
<p>趙令畤<br>
  樓上縈簾弱絮。牆頭礙月低花。年年春事關心事。腸斷欲棲鴉。<br>
  ⊙●⊙○◎●　○○●●○<font color="#FF6600">○</font>　⊙⊙⊙◎○⊙●　⊙●●○<font color="#FF6600">○</font><br>
  舞鏡鸞衾翠減。啼珠鳳蠟紅斜。重門不鎖相思夢。隨意繞天涯。<br>
  ●●○○●●　○○●●○<font color="#FF6600">○</font>　⊙⊙◎◎○⊙●　⊙●●○<font color="#FF6600">○</font></p>
<p>按，此調五字起者，或名《聖無憂》；六字起者，或名《錦堂春》。宋人俱填《錦堂春》體，其實始于南唐李煜，本名《烏夜啼》也。《詞律》反以《烏夜啼》為別名者誤。惟《相見歡》一詞，乃別名《烏夜啼》，與此無涉。此調前段起句六字，宋人皆同，惟蘇軾詞，前後段第三句〔若見故人須細問〕、〔更有鱸魚堪切鱠〕，平仄獨異。前段第一句，盧祖皋詞〔柳色津頭泫綠〕，柳字仄聲；劉迎詞〔離恨遠縈楊柳〕，遠字仄聲，楊字平聲。譜內據此，餘參前詞。</p>
<p>又一體　雙調五十字，前後段各五句，兩平韻</p>
<p>程垓<br>
  牆外雨肥梅子。階前水繞荷花。陰陰庭戶薰風灑。冰紋簞。怯菱芽。<br>
  ○●●○○●　○○●●○<font color="#FF6600">○</font>　○○○●○○●　○○●　●○<font color="#FF6600">○</font><br>
  春盡難憑燕語。日長惟有蜂衙。沈香火冷珠簾暮。個人在。碧窗紗。<br>
  ○●○○●●　●○○●○<font color="#FF6600">○</font>　○○●●○○●　●○●　●○<font color="#FF6600">○</font></p>
<p>此詞前後段結句，作三字兩句異。汲古閣本《書舟詞》誤刻《西江月》，《詞律》猶沿其誤。今從《詞緯》改定，至《詞律》收程珌詞，乃《錦帳春》，與《錦堂春》迥別，另編不列。</p>
</body>
</html>
