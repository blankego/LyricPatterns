<html>
<head>
<title>情久長</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>情久長</b></font></div>
<p>調見《聖求詞》。</p>
<p>雙調一百三字，前後段各九句，四仄韻</p>
<p>呂渭老<br>
  瑣窗夜永。無聊盡作傷心句。甚近日、帶腰移眼。梨臉沾雨。<br>
  ◎○●●　○○●●○○<font color="#FF6600">●</font>　●●●　●○○●　○●○<font color="#FF6600">●</font><br>
  春心償未足。怎忍聽、啼血催歸杜宇。<br>
  ⊙○○●●　●●●　○●○○●<font color="#FF6600">●</font><br>
  暮帆掛、沈沈暝色。袞袞長江。流不盡、來無據。<br>
  ●○●　○○●●　●●○○　○●●　○○<font color="#FF6600">●</font><br>
  點檢風光。歲月今如許。趁此際、浦花汀草。一棹東去。<br>
  ◎●○○　●●○○<font color="#FF6600">●</font>　●●●　●○○●　◎◎○<font color="#FF6600">●</font><br>
  雲窗霧閣。洞天曉、同作煙霞伴侶。<br>
  ⊙○●●　●⊙●　○●○○●<font color="#FF6600">●</font><br>
  算誰見、梅簾醉夢。柳陌晴遊。應未許、春知處。<br>
  ●○●　○○●●　●●○○　○●●　○○<font color="#FF6600">●</font></p>
<p>此調只有此體，呂渭老集中二首，字句悉同，故此詞可平可仄，悉參〔冰梁跨水〕詞。按，呂詞別首，前段第一句〔冰梁跨水〕，冰字平聲；第五句〔夜寒侵短髮〕，夜字仄聲；後段第一句〔雞咽荒郊〕，雞字平聲；第四句〔清吟無味〕，清字、吟字俱平聲；第五句〔想伊睡起〕，想字仄聲；第六句〔又念遠、樓閣橫枝對倚〕，念字仄聲。譜內可平可仄據此。<br>
</p>
</body>
</html>
