<html>
<head>
<title>南歌子</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>南歌子</b></font> 
</div>
<p>唐教坊曲名。此詞有單調雙調。單調者，始自溫庭筠詞。詞有〔恨春宵〕句，名《春宵曲》。張泌詞，本此添字，因詞有〔高捲水晶簾額〕句，名《水晶簾》。又有〔驚破碧窗殘夢〕句，名《碧窗夢》。鄭子聃有《我愛沂陽好》詞十首，更名《十愛詞》。雙調者有平韻仄韻兩體。平韻者，始自毛熙震詞，周邦彥、楊無咎、僧揮五十四字體，無名氏五十三字體，俱本此添字。仄韻者，始自《樂府雅詞》，惟石孝友詞最為諧婉。周邦彥詞，名《南柯子》。程垓詞，名《望秦川》。田不伐詞，有〔簾風不動蝶交飛〕句，名《風蝶令》。</p>
<p>單調二十三字，五句三平韻</p>
<p>溫庭筠<br>
  手裏金鸚鵡。胸前繡鳳凰。偷眼暗形相。不如從嫁與。作鴛鴦。<br>
  ●●○○●　○○●●<font color="#FF6600">○</font>　○●●○<font color="#FF6600">○</font>　●○○●●　●○<font color="#FF6600">○</font></p>
<p>按，溫庭筠詞共七首，平仄如一，填者宜遵之。</p>
<p>又一體　單調二十六字，五句三平韻</p>
<p>張泌<br>
  錦薦紅鸂鶒。羅衣繡鳳凰。綺疏飄雪北風狂。簾幕晝垂無事。鬱金香。<br>
  ●●○○●　○○●●<font color="#FF6600">○</font>　◎○⊙●●○<font color="#FF6600">○　</font>○●●○○●　●○<font color="#FF6600">○</font></p>
<p>此詞第三句七字，第四句六字異。按歐陽炯詞，第三句本〔迢迢永夜夢難成〕，迢字平聲，永字仄聲。</p>
<p>又一體　雙調五十二字，前後段各四句三平韻</p>
<p>毛熙震<br>
  惹恨還添恨。牽腸即斷腸。凝情不語一枝芳。獨映畫簾閑立、繡衣香。<br>
  ◎◎○⊙●　○○◎●<font color="#FF6600">○</font>　⊙○◎●●○<font color="#FF6600">○</font>　◎●◎○⊙●　●○<font color="#FF6600">○</font><br>
  暗想為雲女。應憐傅粉郎。晚來輕步出閨房。髻慢釵橫無力、縱倡狂。<br>
  ◎●○○●　○○●●<font color="#FF6600">○</font>　◎○⊙●●○<font color="#FF6600">○</font>　◎●⊙○⊙●　●○<font color="#FF6600">○</font></p>
<p>此詞前後兩結或上六字讀、下三字句，或上四字讀、下五字句，須蟬聯不斷，可讀不可句。詞中此等句法最多，可以類推。如此詞兩結，供作上六下三句讀，宋詞本此填者甚多。蘇軾詞：〔正是一年春好、近清明〕、〔此樂無聲無味、最難明〕，秦觀詞：〔天外不知音耗、百般猜〕、〔只恐又拋人去、幾時來〕，正與此同。《花間集》毛詞別首起句〔遠山愁黛碧〕，山字平聲，黛字仄聲。又秦觀詞，起句〔愁鬢香雲墜〕，愁字平聲；第二句〔〔嬌眸冰雪裁〕，冰字平聲；第三句〔月明風晃為誰開〕，月字仄聲，風字平聲。陳師道詞，第四句〔人在笙歌聲裏、暗生春〕，人字、笙字俱平聲；後段起句〔今代無雙士〕，今字平聲；第三句〔杯行到手莫辭頻〕，杯字平聲，到字仄聲；第四句〔明日鳳池歸路、隔清塵〕，明字平聲，鳳字仄聲。又賀鑄詞，前後兩結句〔何處飛來白鷺、立移時〕、〔睡起芭蕉葉上、自題詩〕，白字、葉字俱仄聲。譜內可平可仄據此。</p>
<p>又一體　雙調五十二字，前後段各四句三平韻</p>
<p>辛棄疾<br>
  散髮披襟處。浮瓜沉李時。涓涓流水細侵階。鑿個池兒、喚個月兒來。<br>
  ●●○○●　○○○●<font color="#FF6600">○</font>　○○○●●○<font color="#FF6600">○</font>　●●○○　●●●○<font color="#FF6600">○</font><br>
  畫棟頻搖動。紅蕖盡倒開。鬥勻紅粉照香腮。有個人兒、把個鏡兒猜。<br>
  ●●○○●　○○●●<font color="#FF6600">○</font>　●○○●●○<font color="#FF6600">○</font>　●●○○　●●●○<font color="#FF6600">○</font></p>
<p>此詞前後兩結，上作四字一讀、下作五字一句，與毛詞小異，宋詞如此填者甚多。趙師俠詞：〔喚渡沙頭、欸欸話離情〕、〔一片瀟湘、真個畫難成〕，范成大詞：〔可惜高樓、不近木蘭舟〕、〔江已東流、那肯更西流〕，正與此同。</p>
<p>又一體　雙調五十三字，前後段各四句三平韻</p>
<p>《花草粹編》無名氏<br>
  夕露霑芳草。斜陽帶遠村。幾聲殘角起譙門。撩亂棲鴉、飛舞鬧黃昏。<br>
  ●●○○●　○○●●<font color="#FF6600">○</font>　●○○●●○<font color="#FF6600">○</font>　●●○○　○●●○<font color="#FF6600">○</font><br>
  天共高城遠。香餘繡被溫。客程常是可銷魂。怎向人心頭、橫著個人人。<br>
  ○●○○●　○○●●<font color="#FF6600">○</font>　●○○●●○<font color="#FF6600">○</font>　●●○○○　○●●○<font color="#FF6600">○</font></p>
<p>此與辛詞同，惟後結多一字。</p>
<p>又一體　雙調五十四字，前後段各四句三平韻</p>
<p>周邦彥<br>
  膩頸凝酥白。輕衫淡粉紅。碧油涼氣透簾櫳。指點庭花低映、雲母屏風。<br>
  ◎●○○●　○○●●<font color="#FF6600">○</font>　◎○○●●○<font color="#FF6600">○</font>　◎●⊙○○●　⊙●○<font color="#FF6600">○</font><br>
  恨逐瑤琴寫。書勞玉指封。等閒贏得瘦儀容。何事不教雲雨、略下巫峰。<br>
  ◎●○○●　○○●●<font color="#FF6600">○</font>　◎○○●●○<font color="#FF6600">○　</font>⊙●◎○○●　◎●○<font color="#FF6600">○</font></p>
<p>此詞前後兩結俱上六下四句法，較毛詞各多一字。按，僧揮詞，起句〔金甃蟠龍尾〕，金字平聲；第三句〔涼生宮殿不因秋〕，涼字平聲；第四句〔門外莫尋塵世，捲地江流〕，門字平聲，莫字、捲字俱仄聲。又楊無咎詞，後段起句〔羅綺紛香陌〕，羅字平聲；結句〔借問謫仙何在，今為誰明〕，借字仄聲，今字平聲。又一首後段第三句〔蓬仙應是隱鼇頭〕，蓬字平聲；結句〔誰道於今雙鬢，猶自淹留〕，於字平聲。譜內可平可仄據此。</p>
<p>又一體　雙調五十二字，前後段各四句三仄韻</p>
<p>石孝友<br>
  春淺梅紅小。山寒嵐翠薄。斜風吹雨入簾幕。夢覺西樓、嗚咽數聲角。<br>
  ○◎○⊙●　○○⊙●<font color="#FF6600">●</font>　○○○●●○<font color="#FF6600">●</font>　●●○○　○●●○<font color="#FF6600">●</font><br>
  歌酒工夫嫩。別離情緒惡。舞衫寬盡不堪著。若比那回、相見更消削。<br>
  ○●○⊙◎　●○⊙●<font color="#FF6600">●</font>　◎○○●●○<font color="#FF6600">●　</font>●●◎○　○●●○<font color="#FF6600">●</font></p>
</body>
</html>
