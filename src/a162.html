<html>
<head>
<title>人月圓</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font size="+3" face="標楷體"><b><font color="#FF6600">人月圓</font></b></font></div>
<p>《中原音韻》注：黃鐘宮。此調始于王詵，因詞中〔人月圓時〕句，取以為名。吳激詞，有〔青衫淚濕〕句，又名《青衫濕》。</p>
<p>雙調四十八字，前段五句兩平韻，後段六句兩平韻</p>
<p>王詵<br>
  小桃枝上春來早。初試薄羅衣。年年此夜。華燈競處。人月圓時。<br>
  ◎○⊙●○○●　⊙●●○<font color="#FF6600">○</font>　⊙○◎●　○○◎●　⊙●○<font color="#FF6600">○</font><br>
  禁街簫鼓。寒輕夜永。纖手同攜。夜闌人靜。千門笑語。聲在簾幃。<br>
  ◎○⊙●　⊙○◎●　⊙●○<font color="#FF6600">○</font>　◎○⊙●　○○◎●　⊙●○<font color="#FF6600">○</font></p>
<p>此調以此詞為正體，即《中原音韻》所注黃鐘宮者。若楊詞之攤破句法、或押仄韻者，皆變格也。前段第三、四句，倪瓚詞〔畫屏雲嶂，池塘春草〕，畫字仄聲，雲字、春字俱平聲；後段第一、二句，劉因詞〔門前報導，麴生來謁〕，門字平聲，麴字仄聲；第四句，趙鼎詞〔芳樽美酒〕，芳字平聲，美字仄聲；第五句，張可久詞〔香爐峰下〕，峰字平聲；第六句，趙詞〔月滿高樓〕，月字仄聲。譜內可平可仄據此，餘參下詞。</p>
<p>又一體　雙調四十八字，前後段各五句，兩平韻</p>
<p>楊無咎<br>
  風和日薄餘煙嫩。惻惻透鮫綃。相逢且喜。人圓玳席。月滿丹霄。<br>
  ○○●●○○●　●●●○<font color="#FF6600">○</font>　○○●●　○○●●　●●○<font color="#FF6600">○</font><br>
  爛遊勝賞。高低燈火。鼎沸笙簫。一年三百六十日。願長似今宵。<br>
  ●○●●　○○○●　●●○<font color="#FF6600">○</font>　●○○○●●●　●○●○<font color="#FF6600">○</font></p>
<p>此亦王詞體，惟後段第四、五、六句，攤破句法，作七字一句、五字一句異。</p>
<p>又一體　雙調四十八字，前段五句三仄韻，後段五句兩仄韻</p>
<p>楊無咎<br>
  月華燈影光相射。還是元宵也。綺羅如畫。笙歌遞響。無限風雅。<br>
  ●○○●○○<font color="#FF6600">●</font>　○●○○<font color="#FF6600">●</font>　●○○●　○○●●　○●○<font color="#FF6600">●</font><br>
  鬧蛾斜插。輕衫乍試。閑趁尖耍。百年三萬六千夜。願長如今夜。<br>
  ●○○●　○○●●　○●○<font color="#FF6600">●</font>　●○○●●○●　●○○○<font color="#FF6600">●</font></p>
<p>此與無咎平韻詞悉同，惟押仄聲韻，及前段起句用韻異耳。至前段第三句〔畫〕字，後段第四句〔夜〕字非韻，或注作韻者誤。楊詞兩體，俱無他詞可校。《詞律》所注可平可仄，無據，不可從。</p>
</body>
</html>
