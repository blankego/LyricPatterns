<html>
<head>
<title>太常引</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>太常引</b></font></div>
<p>《太和正音譜》注：仙呂宮。一名《太清引》。韓淲詞有〔小春時候臘前梅〕句，名《臘前梅》。</p>
<p>雙調四十九字，前段四句四平韻，後段五句三平韻</p>
<p>辛棄疾<br>
  仙機似欲織纖羅。彷彿度金梭。無奈玉纖何。卻彈作、清商恨多。<br>
  ⊙○◎●●○<font color="#FF6600">○</font>　◎●●○<font color="#FF6600">○</font>　⊙●●○<font color="#FF6600">○</font>　●⊙●　○○●<font color="#FF6600">○</font><br>
  珠簾影裏。如花半面。絕勝隔簾歌。世路苦風波。且痛飲、公無渡河。<br>
  ⊙○◎●　⊙○◎●　◎●●○<font color="#FF6600">○</font>　◎●●○<font color="#FF6600">○</font>　◎◎●　○○●<font color="#FF6600">○</font></p>
<p>此詞只此二體，所異者，前段第二句，或五字，或六字耳，俱有宋、元人詞可校。此詞前段第二句五字，別首前段第二、三句，〔飛鏡又重磨，把酒問姮娥〕，飛字平聲，把字仄聲；許有壬詞，後段第三句〔雙檜插天青〕，雙字平聲；辛詞別首，第五句〔人道是清光更多〕，人字平聲，張埜詞〔趁秋滿天香桂枝〕，秋字平聲。譜內可平可仄據此，餘參高詞。</p>
<p>又一體　雙調五十字，前段四句四平韻，後段五句三平韻</p>
<p>高觀國<br>
  玉肌親襯碧霞衣。似爭駕、翠鸞飛。羞問武陵溪。笑女伴、東風醉時。<br>
  ●○○●●○<font color="#FF6600">○</font>　◎⊙●　●○<font color="#FF6600">○</font>　○●●○<font color="#FF6600">○</font>　●●●　○○●<font color="#FF6600">○</font><br>
  不飄紅雨。不貪青子。冷淡卻相宜。春晚湧金池。問一片、將愁寄誰。<br>
  ●○○●　●○○●　●●●○<font color="#FF6600">○</font>　○●●○<font color="#FF6600">○</font>　●●●　○○●<font color="#FF6600">○</font></p>
<p>此詞前段第二句六字，如韓淲詞之〔還知道為誰開〕，《梅苑》詞之〔梅梢上又春歸〕，沈端節詞之〔都知解送人行〕，韓玉詞之〔幾曾放夢魂閑〕，陳孚詞之〔記生母在今朝〕，俱與此詞同，但平仄小異耳，譜內參之，餘與辛詞無異。<br>
</p>
</body>
</html>
