<html>
<head>
<title>四犯剪梅花</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>四犯剪梅花</b></font></div>
<p>調見《龍洲詞》，前後段首句不押韻者，名《四犯剪梅花》，押韻者，名《轤轆金井》；盧祖皋詞，名《月城春》，又名《錦園春》，一名《三犯錦園春》。</p>
<p>雙調九十三字，前段九句五仄韻，後段十句五仄韻</p>
<p>劉過<br>
  水殿風涼。賜環歸、正是夢熊華旦。疊雪羅輕。稱雲章題扇。<br>
  ●●○○　●○○　●●●○○<font color="#FF6600">●</font>　●●○○　●○○○<font color="#FF6600">●</font><br>
  西清侍宴。望黃傘、日華籠輦。金券三王。玉堂四世。帝恩偏眷。<br>
  ○○●<font color="#FF6600">●</font>　●○●　●○○<font color="#FF6600">●</font>　○●○○　●○●●　●○○<font color="#FF6600">●</font><br>
  臨安記、龍飛鳳舞。信神明有後。竹梧陰滿。笑折花看。裛荷香紅淺。<br>
  ○○●　○○●●　●○○●●　●○○<font color="#FF6600">●</font>　●●○○　●○○○<font color="#FF6600">●</font><br>
  功名歲晚。帶河與、礪山長遠。麟脯杯行。狨韉坐穩。內家宣勸。<br>
  ○○●<font color="#FF6600">●</font>　●○●　●○○<font color="#FF6600">●</font>　○●○○　○○●●　●○○<font color="#FF6600">●</font></p>
<p>此調前後段第一、二句，即《解連環》之第一、二、三句，第三、四句，即《醉蓬萊》之第四、五句，第五、六句，即《雪獅兒》之第六、七句，第七、八、九句，即《醉蓬萊》之第九、第十、第十一句；後段第一、二、三句，即《解連環》之第一、二、三句，第四、五句，即《醉蓬萊》之第五、六句，第六、七句，即《雪獅兒》之第六、七句，第八、九、十句，即《醉蓬萊》之第十、第十一、第十二句。凡集四調，故曰〔四犯〕，本屬三調，故又曰〔三犯〕，細辯句讀，應以盧詞為合格，若劉詞之前後段起句不押韻，第二句作上三下六句法，後段起句又多一字，似與《解連環》不合，因相傳已久，故仍列劉詞於前，以備參考，其可平可仄，則注於盧詞之下，以見此調之正體也。</p>
<p>又一體　雙調九十三字，前段九句六仄韻，後段十句六仄韻</p>
<p>劉過<br>
  翠眉重掃。後房深、自喚小蠻嬌小。繡帶羅垂。報濃妝才了。<br>
  ●○○<font color="#FF6600">●</font>　●○○　●●●○○<font color="#FF6600">●</font>　●●○○　●○○○<font color="#FF6600">●</font><br>
  堂虛夜悄。但依約、鼓簫聲鬧。一曲梅花。樽前舞徹。梨園新調。<br>
  ○○●<font color="#FF6600">●</font>　●○●　●○○<font color="#FF6600">●</font>　●●○○　○○●●　○○○<font color="#FF6600">●</font><br>
  高陽醉、玉山未倒。看鞋飛鳳翼。玉釵微嫋。秋滿東湖。更西風涼早。<br>
  ○○●　●○●<font color="#FF6600">●</font>　●○○●●　●○○<font color="#FF6600">●</font>　○●○○　●○○○<font color="#FF6600">●</font><br>
  桃源路杳。記流水、泛舟曾到。桂子香濃。梧桐影轉。月寒天曉。<br>
  ○○●<font color="#FF6600">●</font>　●○●　●○○<font color="#FF6600">●</font>　●●○○　○○●●　●○○<font color="#FF6600">●</font></p>
<p>此與〔水殿風涼〕詞同，惟前段起句及換頭句，皆押韻異。</p>
<p>又一體　雙調九十二字，前後段各十句，六仄韻</p>
<p>盧祖皋<br>
  五雲騰曉。望凝香畫戟。恍然蓬島。玉露冰壺。照神仙風表。<br>
  ●○○<font color="#FF6600">●</font>　●○○●●　●○○<font color="#FF6600">●</font>　◎●○○　●○○○<font color="#FF6600">●</font><br>
  詩書坐嘯。喚淮楚、滿城春好。雨穀催耕。風簾戲鼓。家家歡笑。<br>
  ○○●<font color="#FF6600">●</font>　●○●　●○○<font color="#FF6600">●</font>　●●○○　⊙○●●　⊙○○<font color="#FF6600">●</font><br>
  南湖細吟未了。看金蓮夜直。丹鳳飛詔。鬢影青青。辦功名多少。<br>
  ⊙○●○●<font color="#FF6600">●</font>　●○○◎●　⊙◎○<font color="#FF6600">●</font>　◎●○○　◎⊙○○<font color="#FF6600">●</font><br>
  持杯滿釂。聽千里、咸歌難老。試問樽前。蟠桃次第。紅芳猶小。<br>
  ○○●<font color="#FF6600">●</font>　●○●　⊙○○<font color="#FF6600">●</font>　◎●○○　○○●●　⊙○○<font color="#FF6600">●</font></p>
<p>此詞前段第一句押韻，第二句五字，第三句四字，後段第一句六字押韻，方與《解連環》調句讀合，盧詞三首並同。按，盧詞別首，前段第四、五句〔絲雨濛晴，放珠簾高捲〕，絲字平聲；後段第一、二、三句〔洛陽畫圖舊見，向天香深處，猶認嬌面〕，洛字仄聲，深字平聲；第四、五句〔露榖霞綃，聞綺羅裁剪〕，聞字平聲，綺字仄聲。餘參劉詞，惟前段起句，劉詞第一首不押韻，換頭句劉詞俱七字，不便參校，因不據作譜。</p>
</body>
</html>
