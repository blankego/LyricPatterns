<html>
<head>
<title>飛雪滿群山</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>飛雪滿群山</b></font></div>
<p>調見《友古詞》。因詞有〔長記得、扁舟尋舊約〕句，更名《扁舟尋舊約》。張矩詞，名《飛雪滿堆山》。</p>
<p>雙調一百七字，前段十一句四平韻，後段十句四平韻</p>
<p>蔡伸<br>
  冰結金壺。寒生羅幕。夜闌霜月侵門。翠筠敲韻。疏梅弄影。數聲雁過南雲。<br>
  ⊙●○○　○○○●　●○⊙●○<font color="#FF6600">○</font>　◎○⊙●　○○◎●　●⊙◎●○<font color="#FF6600">○</font><br>
  酒醒敧粲枕。愴猶有、殘妝淚痕。繡衾孤擁。餘香未減。猶是那時熏。<br>
  ●○○◎●　●⊙●　○○●<font color="#FF6600">○</font>　●○○●　○⊙◎◎　○●●○<font color="#FF6600">○</font><br>
  長記得、扁舟尋舊約。聽小窗風雨。燈火昏昏。<br>
  ○●●　○○○●●　●●○○●　⊙●○<font color="#FF6600">○</font><br>
  錦茵才展。瓊簽報曙。寶釵又是輕分。<br>
  ◎○⊙●　○○◎●　●○●●○<font color="#FF6600">○</font><br>
  黯然攜手處。倚朱箔、愁凝黛顰。夢回雲散。山遙水遠空斷魂。<br>
  ●○○◎●　◎○●　○○●<font color="#FF6600">○</font>　◎○⊙●　○○●●○●<font color="#FF6600">○</font></p>
<p>此調自此詞外，只有張詞可校。後段結句，例作拗句，張詞亦然，填者辨之。</p>
<p>又一體　雙調一百六字，前段十一句四平韻，後段十句四平韻</p>
<p>張矩<br>
  愛日烘晴。梅梢春動。曉窗客夢方還。江天萬里。高低煙樹。四望猶擁螺鬟。<br>
  ●●○○　○○○●　●○●●○<font color="#FF6600">○</font>　○○●●　○○○●　●●○●○<font color="#FF6600">○</font><br>
  是誰邀滕六。釀薄暮、同雲沍寒。卻原來是。鈴閣雲蒸。俄忽老青山。<br>
  ●○○○●　●●●　○○●<font color="#FF6600">○</font>　●○○●　○●○○　○●●○<font color="#FF6600">○</font><br>
  都盡道、來年須更好。無緣農事。雨澀風慳。<br>
  ○●●　○○○●●　○○○●　●●○<font color="#FF6600">○</font><br>
  鵝池夜半。銜枚飛渡。看樽俎折沖間。<br>
  ○○●●　○○○●　●○●●○<font color="#FF6600">○</font><br>
  盡青油談笑。瓊花露、杯深量寬。功名做了。雲台寫作圖畫看。<br>
  ●○○○●　○○●　○○●<font color="#FF6600">○</font>　○○●●　○○●●○●<font color="#FF6600">○</font></p>
<p>此與蔡詞同，惟後段第二句減一字異。前後段第七句，俱作上一下四句法，與蔡詞亦不同。<br>
  <br>
  ▲張矩詞，盡清遊談笑句，清遊誤作青油，應從秦氏校本更正 </p>
</body>
</html>
