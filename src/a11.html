<html>
<head>
<title>荷葉杯</title>
<meta http-equiv="Content-Type" content="text/html; charset=utf-8">
</head>
<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>荷葉杯</b></font> 
</div>
<p>唐教坊曲名。此詞有單調雙調。單調者有溫庭筠、顧敻二體，雙調者只韋莊一體。俱見《花間集》。</p>
<p>單調二十三字，六句四仄韻、兩平韻</p>
<p>溫庭筠<br>一點露珠凝冷。波影。滿池塘。綠莖紅豔兩相亂。腸斷。水風涼。<br>
  ●●●○○<font color="#FF6600">●</font>　○<font color="#FF6600">●</font>　●○<font color="#FF6600">○</font>　●○○●●○<font color="#FF6600">●</font>　○<font color="#FF6600">●</font>　●○<font color="#FF6600">○</font></p>
<p>此調三換韻，以平韻為主，兩仄韻即間于平韻之內。溫詞三首，平仄悉同。</p>
<p>又一體　單調二十六字，六句兩仄韻、三平韻、一疊韻</p>
<p>顧敻<br>
  春盡小庭花落。寂寞。憑欄斂雙眉。忍教成病憶佳期。知麼知。知麼知。<br>
  ⊙●◎○⊙<font color="#FF6600">●</font>　◎<font color="#FF6600">●</font>　⊙●●○<font color="#FF6600">○</font>　◎○⊙●●○<font color="#FF6600">○</font>　○●<font color="#FF6600">○</font>　○●<font color="#FF6600">○</font>疊</p>
<p>按，顧敻詞九首，內一首起二句〔我憶君詩最若，知否〕，故此詞春字可仄，小字可平，花字可仄，寂字可平。第三、四句〔字字最關心，紅箋寫寄表情深〕，故此詞憑字可仄，忍字可平，成字可仄。若第六句即疊第五句平韻，其第五句第一字，即煞尾平韻也。明程明善《嘯餘譜》，於第五句第一字注可仄，則是仄韻煞尾矣，不可從。</p>
<p>又一體　雙調五十字，前後段各五句兩仄韻、三平韻</p>
<p>韋莊<br>
  記得那年花下。深夜。初識謝娘時。水堂西面畫簾垂。攜手暗相期。<br>
  ●●◎○○<font color="#FF6600">●</font>　○<font color="#FF6600">●</font>　○●●○<font color="#FF6600">○</font>　◎○○●●○<font color="#FF6600">○</font>　⊙●●○<font color="#FF6600">○</font><br>
  惆悵曉鶯殘月。相別。彼此隔音塵。如今俱是異鄉人。相見更無因。<br>
  ⊙●●○○<font color="#FF6600">●</font>　○<font color="#FF6600">●</font>　⊙●●○<font color="#FF6600">○</font>　⊙○○●●○<font color="#FF6600">○</font>　○●●○<font color="#FF6600">○</font></p>
<p>此即顧敻詞體，又加一段，惟結句五字不疊韻，更減去一字耳。但兩段各自換韻，舊譜或注一韻者誤。按，韋詞別首，前段起句〔絕代佳人難得〕，佳字平聲；結句〔不忍更思維〕，不字仄聲；後段第四句〔碧天無路信沉沉〕，碧字仄聲。許棐詞，前段第四句〔歸程能隔幾重山〕，歸字平聲；後段起句〔準備繡輪雕轡〕，准字仄聲；第三句〔說與百花知〕，說字仄聲。譜內可平可仄據此。</p>
</body>
</html>
