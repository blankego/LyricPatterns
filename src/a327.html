<html>
<head>
<title>金蕉葉</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>金蕉葉</b></font></div>
<p>此調始自柳永，因詞中有〔金蕉葉泛金波霽〕句，取以為名。袁去華、蔣捷詞，皆從柳詞減字。《樂章集》注：大石調；元高拭詞注：越調。</p>
<p>雙調六十二字，前後段各五句，四仄韻</p>
<p>柳永<br>
  厭厭夜飲平陽第。添銀燭、旋呼佳麗。<br>
  ○○●●○○<font color="#FF6600">●</font>　○○●　●○○<font color="#FF6600">●</font><br>
  巧笑難禁。豔歌無閑聲相繼。准擬幕天席地。<br>
  ●●○○　●○○●○○<font color="#FF6600">●</font>　●●●○●<font color="#FF6600">●</font><br>
  金蕉葉泛金波霽。未更闌、已盡狂醉。<br>
  ○○●●○○<font color="#FF6600">●</font>　●○○　●●○<font color="#FF6600">●</font><br>
  就中有個。風流暗向燈光底。惱遍兩行珠翠。<br>
  ●○●●　○○●●○○<font color="#FF6600">●</font>　●●●○○<font color="#FF6600">●</font></p>
<p>柳詞此體，無別首可校。</p>
<p>又一體　雙調四十八字，前後段各四句，四仄韻</p>
<p>袁去華<br>
  江楓半赤。雨初晴、雁空紺碧。愛籬落、黃花秀色。帶零落旋摘。<br>
  ○○●<font color="#FF6600">●</font>　◎○⊙　●○●<font color="#FF6600">●</font>　●⊙●　○○●<font color="#FF6600">●</font>　●○◎●<font color="#FF6600">●</font><br>
  向晚西風淡日。髮蕭蕭、任從帽側。更莫把、茱萸歎息。且更持大白。<br>
  ●●○○●<font color="#FF6600">●</font>　●○○　●○●<font color="#FF6600">●</font>　●◎◎　○⊙●<font color="#FF6600">●</font>　●◎⊙●<font color="#FF6600">●</font></p>
<p>此校柳詞，前段起句減三字，後段起句減一字，前後段第三、四句各減四字，兩結句又減一字。按，袁集此調，四十八字者三首，其一首，前段第二句〔調停得、似餳似蜜〕，調字平聲，得字仄聲；第三句〔試一飲、風生兩腋〕，一字仄聲；結句〔更煩襟頓失〕，襟字平聲；後段第三句〔覷得他、烘地面赤〕，他字平聲，地字仄聲，又一首〔試纖手、清泉戲掬〕，纖字平聲；結句〔看風動檻竹〕，風字平聲，動字仄聲。譜內可平可仄據此。至前後兩結，俱作上一下四句法，三首皆然。元高拭越調詞，正與此同。</p>
<p>又一體　雙調四十六字，前後段各四句，四仄韻</p>
<p>袁去華<br>
  行思坐憶。知他是、怎生過日。煩惱無千萬億。誚將做飯吃。<br>
  ○○●<font color="#FF6600">●</font>　○○●　●○●<font color="#FF6600">●</font>　○●○○●<font color="#FF6600">●</font>　●○●●<font color="#FF6600">●</font><br>
  舊日輕憐痛惜。卻如今、怨恨深極。不覺長籲歎息。便直恁下得。<br>
  ●●○○●<font color="#FF6600">●</font>　●○○　●○●<font color="#FF6600">●</font>　●●○○●<font color="#FF6600">●</font>　●●●●<font color="#FF6600">●</font></p>
<p>此與前詞同，惟前後段第三句，各減一字異。</p>
<p>又一體　雙調四十六字，前段四句四仄韻，後段四句三仄韻</p>
<p>蔣捷<br>
  雲褰翠幕。滿天星、碎珠迸索。孤蟾欄外照我。看看過轉角。<br>
  ○○●<font color="#FF6600">●</font>　●○○　●○●<font color="#FF6600">●</font>　○○○●●<font color="#FF6600">●</font>　○○●●<font color="#FF6600">●</font><br>
  酒醒寒砧正作。待眠來、夢魂怕惡。枕屏那更畫了。平沙斷雁落。<br>
  ●●○○●<font color="#FF6600">●</font>　●○○　●○●<font color="#FF6600">●</font>　●○●●●●　○○●●<font color="#FF6600">●</font></p>
<p>此與〔行思坐憶〕詞同，惟前後段第三句不用韻異，其兩結句，亦不作上一下四句法。<br>
</p>
</body>
</html>
