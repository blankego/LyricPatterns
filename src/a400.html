<html>
<head>
<title>a404</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>千年調</b></font></div>
<p>曹組詞，名《相思會》，因詞有〔剛作千年調〕句，辛棄疾改名《千年調》。</p>
<p>雙調七十五字，前後段各九句四仄韻</p>
<p>辛棄疾<br>
  卮酒向人時。和氣先傾倒。最要然然可哥。萬事稱好。<br>
  ⊙◎●○○　⊙●⊙○<font color="#FF6600">●</font>　◎●○○◎●　●◎⊙<font color="#FF6600">●</font><br>
  滑稽坐上。更對鴟彝笑。寒與熱。總隨人。甘國老。<br>
  ◎○●●　●●○○<font color="#FF6600">●</font>　⊙◎●　●⊙○　⊙●●<font color="#FF6600">●</font><br>
  少年使酒。出口人嫌拗。此個和合道理。近日方曉。<br>
  ◎○●●　◎●⊙○<font color="#FF6600">●</font>　●●○◎●●　●●○<font color="#FF6600">●</font>　<br>
  學人言語。未會十分巧。看他門。得人憐。秦吉了。<br>
  ◎○⊙●　●●◎○<font color="#FF6600">●</font>　◎⊙⊙　●○○　⊙●<font color="#FF6600">●</font></p>
<p>按，辛詞有二首，其源似出於曹詞，但曹詞句讀參差，又添襯字，故以辛詞為譜。辛詞別首，前段起句〔左手把青霓〕，左字仄聲；第二句〔右手挾明月〕，右字、挾字俱仄聲；第三句〔吾使豐隆前導〕，右字、前字俱平聲；第四句〔叫開閶闔〕，開字平聲；第八句〔萬斛泉〕，斛字仄聲；後段第三句〔帝飲予觴甚樂〕，觴字平聲；第七句〔餘馬懷〕，餘字平聲；結句〔下恍惚〕，下字仄聲。譜內可平可仄據此，餘參曹詞。《詞律》論前段第四句〔事〕字不可平，觀曹詞亦用〔見〕字；論第八句〔隨〕字不可仄，辛詞別首〔斛〕字以入作平，曹詞亦用〔勞〕字。至論〔合〕字平聲，按《中原雅音》，合音呵，《中原音韻》歌戈部，入聲作平聲，有合字，此亦金元曲譜所用北言之音，不可以律宋詞，故參辛詞別首及曹詞作譜。</p>
<p>又一體　雙調七十七字，前後段各九句四仄韻</p>
<p>曹組<br>
  人無百年人。剛作千年調。待把門關鐵鑄。鬼見失笑。<br>
  ○○●○○　○●○○<font color="#FF6600">●</font>　●●○○●●　●●●<font color="#FF6600">●</font><br>
  多愁早老。惹盡閑煩惱。我惺也。枉勞心、漫計較。<br>
  ○○●●　●●○○<font color="#FF6600">●</font>　●○●　●○○　●●<font color="#FF6600">●</font><br>
  粗衣淡飯。贏取暖和飽。住個宅兒。只要不大不小。<br>
  ○○●●　○●●○<font color="#FF6600">●</font>　●●●○　●●●●●<font color="#FF6600">●</font><br>
  常教潔淨。不種閑花草。據見在。樂平生。便是神仙了。<br>
  ○○●●　●●○○<font color="#FF6600">●</font>　●●●　●○○　●●○○<font color="#FF6600">●</font></p>
<p>此見《樂府雅詞》，即辛詞之所從出也。惟後段第三句四字，第四句六字，與辛詞異。結句五字，又多兩襯字。<br>
</p>
</body>
</html>
