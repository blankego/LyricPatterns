<html>
<head>
<title>添聲楊柳枝</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>添聲楊柳枝</b></font> 
</div>
<p>按《碧雞漫志》云，黃鐘商有《楊柳枝》曲，仍是七言四句詩，與劉、白及五代諸子所制並同，但每句下各添三字一句，乃唐時和聲，如《竹枝》、《漁父》，今皆有和聲也。舊詞多側字起頭，第三句亦復側字起，聲度差穩耳。今名《添聲楊柳枝》，歐陽修詞名《賀聖朝影》，賀鑄詞名《太平時》。《宋史‧樂志》：《太平時》，小石調。</p>
<p>雙調四十字，前段四句四平韻，後段四句兩仄韻、兩平韻</p>
<p>顧敻<br>
  秋夜香閨思寂寥。漏迢迢。鴛幃羅幌麝香銷。燭光搖。<br>
  ⊙●○○●●<font color="#FF6600">○</font>　●○<font color="#FF6600">○</font>　⊙⊙○◎●⊙<font color="#FF6600">○</font>　●○<font color="#FF6600">○</font><br>
  正憶王郎遊蕩去。無尋處。更聞簾外雨瀟瀟。滴芭蕉。<br>
  ◎●◎○○●<font color="#FF6600">●</font>　○⊙<font color="#FF6600">●</font>　◎○⊙●●○<font color="#FF6600">○</font>　●○<font color="#FF6600">○</font></p>
<p>此詞有唐宋兩體。唐詞換頭句押仄韻，宋詞換頭句即押平韻。按，張泌詞，前段起句〔膩粉瓊妝透碧紗〕，膩字仄聲；第三句〔金鳳搔頭墜鬢斜〕，平仄全異；後段起句〔倚著雲屏新睡覺〕，雲字平聲；第二句〔思夢笑〕，夢字仄聲；第三句〔紅腮隱出枕函花〕，紅字平聲，隱字仄聲。許棐詞，前段第三句〔不知屏裏畫瀟湘〕，不字仄聲；後段起句〔重疊衾羅猶未暖〕，重字平聲。此兩詞皆換頭押仄韻者，故譜內可平可仄據之。</p>
<p>又一體　雙調四十字，前段四句四平韻，後段四句三平韻</p>
<p>賀鑄<br>
  蜀錦塵香生襪羅。小婆娑。個人無賴動人多。見橫波。<br>
  ◎●○○⊙●<font color="#FF6600">○</font>　●○<font color="#FF6600">○</font>　◎○⊙●●○<font color="#FF6600">○</font>　●○<font color="#FF6600">○</font><br>
  樓角雲開風捲幕。月侵河。纖纖持酒豔聲歌。奈情何。<br>
  ⊙●⊙○○●●　●○<font color="#FF6600">○</font>　⊙○○●●○<font color="#FF6600">○</font>　●○<font color="#FF6600">○</font></p>
<p>此詞後段第二句仍押平韻，每句添聲俱用仄平平，宋詞皆照此填，與唐詞小異。按，此體見《梅苑》及《樂府雅詞》，皆作《楊柳枝》。又按，賀詞八首，名《太平時》，多用前人絕句，添入和聲，蓋即《添聲楊柳枝》也。《詞律》以《太平時》另列一體者誤。按，歐陽修詞，前段第三句〔垂楊漫舞綠絲絛〕，慢字可仄，譜內據此，其餘參校唐詞。</p>
<p>又一體　雙調四十四字，前段七句三平韻、兩重韻，後段七句四平韻、三重韻</p>
<p>朱敦儒<br>
  江南岸。柳枝。江北岸。柳枝。折送行人無盡時。恨分離。柳枝。<br>
  ○○●　●<font color="#FF6600">○</font>　○●●　●<font color="#FF6600">○</font>重●●○○○●<font color="#FF6600">○</font>　●○<font color="#FF6600">○</font>　●<font color="#FF6600">○</font>重<br>
  酒一杯。柳枝。淚雙垂。柳枝。君到長安百事違。幾時歸。柳枝。<br>
  ●●<font color="#FF6600">○</font>　●<font color="#FF6600">○</font>重●○<font color="#FF6600">○</font>　●<font color="#FF6600">○</font>重○●○○●●<font color="#FF6600">○</font>　●○<font color="#FF6600">○</font>　●<font color="#FF6600">○</font>重</p>
<p>此見朱敦儒《樵歌詞》，一名《柳枝》。按，《竹枝詞》以竹枝二字為和聲，此以柳枝二字為和聲，亦其例也。但〔枝〕字即本詞韻，亦添聲之意，故為類列。<br>
</p>
</body>
</html>
