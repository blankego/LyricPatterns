<html>
<head>
<title>遐方怨</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>遐方怨</b></font> 
</div>
<p>唐教坊曲名。此調有兩體。單調者始於溫庭筠，雙調者始於顧敻、孫光憲。惟《花間集》有之，宋人無填此者。</p>
<p>單調三十二字，七句四平韻</p>
<p>溫庭筠<br>
  憑繡欄。解羅幃。未得君書。斷腸瀟湘春雁飛。<br>
  ○●●　●○<font color="#FF6600">○</font>　●●○○　●○○⊙○●<font color="#FF6600">○</font><br>
  不知征馬幾時歸。海棠花盡也。雨霏霏。<br>
  ●○○●●○<font color="#FF6600">○</font>　●○○●●　●○<font color="#FF6600">○</font></p>
<p>又一體　雙調六十字，前後段各六句四平韻</p>
<p>孫光憲<br>
  紅綬帶。錦香囊。為表花前意。殷勤贈玉郎。此時更自役心腸。轉添秋夜夢魂長。<br>
  ○●●　●○<font color="#FF6600">○</font>　●◎○⊙●　⊙○◎●<font color="#FF6600">○</font>　●○◎●●○<font color="#FF6600">○</font>　●○○●●○<font color="#FF6600">○</font><br>
  思豔質。想嬌妝。願早傳金盞。同歡臥醉鄉。任人猜妒盡提防。到頭須使是鴛鴦。<br>
  ⊙◎●　●○<font color="#FF6600">○</font>　◎●○○●　⊙○◎●<font color="#FF6600">○</font>　●○○●●○<font color="#FF6600">○</font>　◎○○●●○<font color="#FF6600">○</font></p>
<p>此與溫庭筠一段詞，大同小異。惟第三、四句減一字，作五字兩句；第六、七句減一字，作七字一句耳。顧敻〔簾影細〕詞，正與此同。顧詞前段第三句〔像紗籠玉指〕，紗字平聲，玉字仄聲；第四句〔縷金羅扇輕〕，縷字仄聲，羅字平聲；第五句〔嫩紅雙臉似花明〕，雙字平聲；後段第一句〔鳳簫歇〕，鳳字仄聲，簫字平聲；第三句〔遼塞音書絕〕，遼字平聲；第四句〔夢魂長暗驚〕，夢字仄聲，長字平聲。結句〔教人爭不恨無情〕，教字平聲。譜內可平可仄據此。</p>
</body>
</html>
