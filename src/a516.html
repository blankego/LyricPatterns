<html>
<head>
<title>水調歌頭</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>水調歌頭</b></font></div>
<p>《碧雞漫志》屬中呂調；毛滂詞，名《元會曲》；張矩詞，名《凱歌》。按，《水調》，乃唐人大曲，凡大曲有歌頭，此必裁截其歌頭，另倚新聲也。</p>
<p>雙調九十五字，前段九句四平韻，後段十句四平韻</p>
<p>毛滂<br>
  九金增宋重。八玉變秦餘。千年清浸。先淨河洛出圖書。<br>
  ◎⊙⊙◎●　◎●●○<font color="#FF6600">○</font>　⊙○○●　⊙◎○●●○<font color="#FF6600">○</font><br>
  一段升平光景。不但五星循軌。萬點共連珠。垂衣本神聖。補袞妙工夫。<br>
  ◎●⊙○⊙●　◎●◎○⊙●　◎●●○<font color="#FF6600">○</font>　⊙⊙◎○●　◎●●○<font color="#FF6600">○</font><br>
  朝元去。鏘環佩。冷雲衢。芝房雅奏。儀鳳矯首聽笙竽。<br>
  ⊙⊙◎　⊙⊙●　●⊙<font color="#FF6600">○</font>　⊙○◎●　⊙●◎●●○<font color="#FF6600">○</font><br>
  天近黃麾仗曉。春早紅鸞扇暖。遲日上金鋪。萬歲南山色。不老對唐虞。<br>
  ⊙●⊙○◎●　⊙●⊙○◎●　⊙●●○<font color="#FF6600">○</font>　◎●⊙○●　◎●●○<font color="#FF6600">○</font></p>
<p>此調以此詞及周詞、蘇詞為正體，若賀詞之偷聲，王詞、劉詞之添字，傅詞之減字，皆變體也。此詞前後段，不間入仄韻，宋詞俱如此填。其前段第三、四句，後段第四、五句，俱四字一句、七字一句，其七字句，並作拗體，惟葛郯詞，〔翠光千頃，為誰來去為誰留〕、〔跳珠翻沫，轟雷掣電幾時收〕；呂渭老詞，〔醉魂何在，應騎箕尾到青天〕、〔黃粱未熟，經遊都在夢魂間〕；劉過詞，〔日高花困，海棠風暖想都開〕，〔人生行樂，且須痛飲莫辭杯〕，誰字、雷字、騎字、遊字、棠字、須字俱平聲，與此異。又，前段起句，毛詞別首〔金馬空故事〕，辛棄疾詞〔四坐且勿語〕，葉夢得詞〔修眉掃遙碧〕；換頭三句，毛詞別首〔雙石健，含古色，照新堂〕，石字、古字俱仄聲；蘇軾詞〔眾鳥裏，真彩鳳，獨不鳴〕，彩字、不字俱仄聲；辛詞，〔回首處，雲正出，鳥倦飛〕，首字、正字、倦字俱仄聲，俱與此詞異。譜內可平可仄據此，其餘參下平韻詞。</p>
<p>又一體　雙調九十五字，前段九句四平韻，後段十句四平韻</p>
<p>周紫芝<br>
  歲晚念行役。江闊渺風煙。六朝文物何在。回首更淒然。<br>
  ●●●○●　○●●○<font color="#FF6600">○</font>　●○○●○●　○●●○<font color="#FF6600">○</font><br>
  倚盡危樓傑觀。暗想瓊枝璧月。羅襪步承蓮。桃葉山前鷺。無語下寒灘。<br>
  ●●○○●●　●●○○●●　○●●○<font color="#FF6600">○</font>　○●○○●　○●●○<font color="#FF6600">○</font><br>
  潮寂寞。浸孤壘。漲平川。莫愁艇子何處。煙樹杳無邊。<br>
  ○●●　●○●　●○<font color="#FF6600">○</font>　●○●●○●　○●●○<font color="#FF6600">○</font><br>
  王謝堂前雙燕。空繞烏衣門巷。斜日草連天。只有台城月。千古照嬋娟。<br>
  ○●○○○●　○●○○○●　○●●○<font color="#FF6600">○</font>　●●○○●　○●●○<font color="#FF6600">○</font></p>
<p>此詞前段第三句六字，第四句五字，後段第四句六字，第五句五字，與毛詞異。按，蘇軾詞，〔中年親友離別，絲竹緩離憂〕、〔故鄉歸去千里，佳處輒遲留〕，葉夢得詞，〔倚空千嶂橫起，銀闕正當中〕、〔遙知玉斧初斲，重到廣寒宮〕，正與此同。宋詞如吳文英、劉克莊、方岳，金、元詞如蔡松年、王庭筠、元好問、趙孟頫，皆如此填。</p>
<p>又一體　雙調九十五字，前段九句四平韻、兩仄韻，後段十句四平韻、兩仄韻</p>
<p>蘇軾<br>
  明月幾時有。把酒問青天。不知天上宮闕。今夕是何年。<br>
  ○●●○●　●●●○<font color="#FF6600">○</font>　●○○●○●　○●●○<font color="#FF6600">○</font><br>
  我欲乘風歸去。又恐瓊樓玉宇。高處不勝寒。起舞弄清影。何似在人間。<br>
  ●●○○○<font color="#FF6600">●</font>　●●○○●<font color="#FF6600">●</font>　○●●○<font color="#FF6600">○</font>　●●●○●　○●●○<font color="#FF6600">○</font><br>
  轉朱閣。低綺戶。照無眠。不應有恨。何事長向別時圓。<br>
  ●○●　○●●　●○<font color="#FF6600">○</font>　●○●●　○●○●●○<font color="#FF6600">○</font><br>
  人有悲歡離合。月有陰晴圓缺。此事古難全。但願人長久。千里共嬋娟。<br>
  ○●○○○<font color="#FF6600">●</font>換●●○○○<font color="#FF6600">●</font>　●●●○<font color="#FF6600">○</font>　●●○○●　○●●○<font color="#FF6600">○</font></p>
<p>此詞前段第五、六句，後段第六、七句，間入兩仄韻。按，劉仲芳詞，〔極目平沙千里，惟見雕弓白羽〕、〔堂有經綸賢相，邊有縱橫謀將〕；葉夢得詞，〔分付平雲千里，包捲騷人遺思〕、〔卻歎從來賢士，如我與公多矣〕；辛棄疾詞，〔好捲垂虹千尺，只放冰壺一色〕、〔寄語煙波舊侶，聞道蒪鱸正美〕；段克己詞，〔神既來兮庭宇，颯颯西風吹雨〕、〔風外淵淵簫鼓，醉飽滿城黎庶〕，正與此同。但葉夢得詞〔里〕、〔思〕、〔士〕、〔矣〕，段克己詞〔宇〕、〔雨〕、〔鼓〕、〔庶〕，前後段同一韻，與此詞前後各韻者，又微有別。此外，又有前段第五、六句押仄韻，後段不押者，或有後段第六、七句押仄韻，前段不押者，此則偶合，不復分體。</p>
<p>又一體　雙調九十五字，前段九句四平韻、五協韻，後段十句四平韻、五協韻</p>
<p>賀鑄<br>
  南國本瀟灑。六代浸豪奢。台城遊冶。襞箋能賦屬宮娃。<br>
  ○●●○<font color="#3333FF">●</font>協●●●○<font color="#FF6600">○</font>　○○○<font color="#3333FF">●</font>協●○○●●○<font color="#FF6600">○</font><br>
  雲觀登臨清夏。碧月留連長夜。吟醉送年華。回首飛鴛瓦。卻羨井中蛙。<br>
  ○●○○○<font color="#3333FF">●</font>協●●○○○<font color="#3333FF">●</font>協○●●○<font color="#FF6600">○</font>　○●○○<font color="#3333FF">●</font>協●●●○<font color="#FF6600">○</font><br>
  訪烏衣。成白社。不容車。舊時王謝。堂前雙燕過誰家。<br>
  ●○○　○●<font color="#3333FF">●</font>協●○<font color="#FF6600">○</font>　●○○<font color="#3333FF">●</font>協○○○●●○<font color="#FF6600">○</font><br>
  樓外河橫斗掛。淮上潮平霜下。檣影落寒沙。商女篷窗罅。猶唱後庭花。<br>
  ○●○○●<font color="#3333FF">●</font>協○●○○○<font color="#3333FF">●</font>協○●●○<font color="#FF6600">○</font>　○●○○<font color="#3333FF">●</font>協○●●○<font color="#FF6600">○</font></p>
<p>此詞第一句押韻，以平韻為主，其仄韻，即用本部麻、馬、禡三聲協，間入平韻之內。宋人只此一體，並無別首可校。若其前段第三、四句，後段第五、六句，俱作四字一句、七字一句，則與毛詞同，但不作拗體耳。</p>
<p>又一體　雙調九十七字，前後段各十句，四平韻</p>
<p>王之道<br>
  斜陽明薄暮。暗雨霽涼秋。弱雲狼藉。晚來風起。席捲更無留。<br>
  ○○○●●　●●●○<font color="#FF6600">○</font>　●○○●　●○○●　●●●○<font color="#FF6600">○</font><br>
  天外老蟾高掛。皎皎寒光照水。金璧共沈浮。賓主一時興。傾動庾公樓。<br>
  ○●●○○●　●●○○●●　○●●○<font color="#FF6600">○</font>　○●●○●　○●●○<font color="#FF6600">○</font><br>
  渡銀漢。漙玉露。勢如流。不妨吟賞。坐擁紅袖舞還謳。<br>
  ●○●　○●●　●○<font color="#FF6600">○</font>　●○○●　●●○●●○<font color="#FF6600">○</font><br>
  暗祝今宵素魄。助我清才逸氣。穩步上瀛洲。欲識瀛洲路。雄據六鼇頭。<br>
  ●●○○●●　●●○○●●　●●●○<font color="#FF6600">○</font>　●●○○●　○●●○<font color="#FF6600">○</font></p>
<p>此與毛詞同，惟前段毛詞第四句系七字，此則添二字，作四字、五字兩句異。</p>
<p>又一體　雙調九十七字，前段九句四平韻，後段十一句四平韻</p>
<p>張孝祥<br>
  雪洗鹵塵淨。風約楚雲留。何人為寫悲壯。吹笛古城樓。<br>
  ●●●○●　○●●○<font color="#FF6600">○</font>　○○●●○●　○●●○<font color="#FF6600">○</font><br>
  湖海平生豪氣。關塞如今風景。剪燭看吳鉤。剩喜然犀處。駭浪與天浮。<br>
  ○●○○○●　○●○○○●　●●●○<font color="#FF6600">○</font>　●●○○●　●●●○<font color="#FF6600">○</font><br>
  憶當年。周與謝。富春秋。小喬初嫁。香囊猶在。功業故優遊。<br>
  ●○○　○●●　●○<font color="#FF6600">○</font>　●○○●　○○○●　○●●○<font color="#FF6600">○</font><br>
  赤壁磯頭落照。淝水橋邊衰草。渺渺喚人愁。我欲乘風去。擊楫誓中流。<br>
  ●●○○●●　○●○○○●　●●●○<font color="#FF6600">○</font>　●●○○●　●●●○<font color="#FF6600">○</font></p>
<p>此與周詞同，惟後段周詞第四句系六字，此則添二字，作四字兩句異。</p>
<p>又一體　雙調九十六字，前段九句四平韻，後段十句四平韻</p>
<p>劉因<br>
  一諾與金重。一笑比河清。風花不遇真賞。終古未全平。<br>
  ●●●○●　●●●○<font color="#FF6600">○</font>　○○●●○●　○●●○<font color="#FF6600">○</font><br>
  前日青春歸去。今日樽前笑語。春意滿西城。花鳥喜相對。賓主眼俱明。<br>
  ○●○○○●　○●○○●●　○●●○<font color="#FF6600">○</font>　○●●○●　○●●○<font color="#FF6600">○</font><br>
  平生事。千古意。兩忘情。醉眠君且去我。扶我者。有門生。<br>
  ○○●　○●●　●○<font color="#FF6600">○</font>　●○○●●●　○●●　●○<font color="#FF6600">○</font><br>
  窗下煙江白鳥。空外浮雲蒼狗。未肯便寒盟。從此洛陽社。莫厭小車行。<br>
  ○●○○●●　○●○○○●　●●●○<font color="#FF6600">○</font>　○●●○●　●●●○<font color="#FF6600">○</font></p>
<p>此與周詞同，惟後段第五句添一字，作六字折腰句法異。</p>
<p>又一體　雙調九十四字，前後段各九句，四平韻</p>
<p>傅公謀<br>
  草草三間屋。愛竹旋添栽。碧紗窗戶。眼前都是翠雲堆。<br>
  ●●○○●　●●●○<font color="#FF6600">○</font>　●○○●　●○○●●○<font color="#FF6600">○</font><br>
  一月山翁高臥。踏雪水村清冷。木落遠山開。唯有平安竹。留得伴寒梅。<br>
  ●●○○○●　●●●○○●　●●○○<font color="#FF6600">○</font>　○●○○●　○●●○<font color="#FF6600">○</font><br>
  家童開門看。有誰來。客來一笑。清話煮茗更傳杯。<br>
  ○○○○●　●○<font color="#FF6600">○</font>　●○●●　○●●●●○<font color="#FF6600">○</font><br>
  有酒只愁無客。有客又愁無酒。酒熟且徘徊。明日人間事。天自有安排。<br>
  ●●●○○●　●●●○○●　●●●○<font color="#FF6600">○</font>　○●○○●　○●●○<font color="#FF6600">○</font></p>
<p>此與毛詞同，惟後段第一、二句減一字，作五字句異。<br>
  <br>
  ▲蘇軾詞，轉朱閣句，王氏校本，作轉珠簾，宜從，又不應有恨句，王本應改作因 <br>
</p>
</body>
</html>
