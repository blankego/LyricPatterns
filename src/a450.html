<html>
<head>
<title>秋夜月</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>秋夜月</b></font></div>
<p>調見《樽前集》，因尹鶚詞起結有〔三秋佳節〕及〔夜深、窗透數條寒月〕句，取以為名。《樂章集》注：夾鐘商。</p>
<p>雙調八十四字，前後段各十句，五仄韻</p>
<p>尹鶚<br>
  三秋佳節。罩晴空。凝碎露。茱萸千結。菊蕊和煙輕撚。酒浮金屑。<br>
  ○○○<font color="#FF6600">●</font>　●○○　○●●　⊙○○<font color="#FF6600">●</font>　●●○○○●　●○○<font color="#FF6600">●</font><br>
  徵雲雨。調絲竹。此時難輟。歡極、一片豔歌聲揭。<br>
  ⊙○◎　○⊙●　◎○⊙<font color="#FF6600">●</font>　⊙◎　◎●●○○<font color="#FF6600">●</font><br>
  黃昏慵別。炷沈煙。熏繡被。翠帷同歇。醉並鴛鴦雙枕。暖偎春雪。<br>
  ○○○<font color="#FF6600">●</font>　●○○　○●●　◎○○<font color="#FF6600">●</font>　●●○○○●　●○○<font color="#FF6600">●</font><br>
  語叮嚀。情委曲。論心正切。夜深、窗透數條斜月。<br>
  ◎○⊙　○◎●　⊙○◎<font color="#FF6600">●</font>　◎⊙　⊙●●○○<font color="#FF6600">●</font></p>
<p>此調尹詞、柳詞，大同小異，但柳詞自注宮調，其平仄恐各中律呂，難以參校，今《詞律》以前後段對校，酌注可平可仄，頗與柳永詞暗合，仍之。</p>
<p>又一體　雙調八十三字，前段八句五仄韻，後段十句五仄韻</p>
<p>柳永<br>
  當初聚散。便喚作、無由再逢伊面。近日來。不期而會重歡宴。<br>
  ○○●<font color="#FF6600">●</font>　●●●　○○●○○<font color="#FF6600">●</font>　●●○　●○○●○○<font color="#FF6600">●</font><br>
  向樽前。閒暇裏。斂著眉兒長歎。惹起舊愁無限。<br>
  ●○○　○●●　●●○○○<font color="#FF6600">●</font>　●●●○○<font color="#FF6600">●</font><br>
  盈盈淚眼。漫向我耳邊。作萬般幽怨。奈你自家心下。有事難見。<br>
  ○○●<font color="#FF6600">●</font>　●●●●○　●●○○<font color="#FF6600">●</font>　●●●○○●　●●○<font color="#FF6600">●</font><br>
  待音信。真個恁。別無縈絆。不免收心。共伊長遠。<br>
  ●○●　○●●　●○○<font color="#FF6600">●</font>　●●○○　●○○<font color="#FF6600">●</font></p>
<p>此即尹詞體，然句讀參差，恐有訛脫，姑錄以備一體。</p>
</body>
</html>
