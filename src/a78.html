<html>
<head>
<title>春光好</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>春光好</b></font> 
</div>
<p>唐教坊曲名。《碧雞漫志‧羯鼓錄》云：明皇尤愛羯鼓玉笛，為八音之領袖。時春雨始晴，景色明麗，帝曰：〔對此豈可不為判斷。〕命取羯鼓，臨軒縱擊，曲名《春光好》。回顧柳杏，皆已微坼。上曰：〔此一事不喚我作天工乎？〕今夾鍾宮《春光好》，唐以來多有此曲，或曰：夾鍾宮，屬二月之律，明皇依月用律，故能判斷如神。予曰：二月柳杏坼久矣，此必正月用二月律催之也。按，《羯鼓錄》載《春光好》曲，入太簇宮，本正月律也，豈明皇所作，乃太簇宮。而和凝等詞，入夾鍾宮耶。今明皇詞已不傳，所傳只《花間》、《樽前》集中詞也。因晏幾道詞有〔拼卻一襟懷遠淚，倚欄看〕句，改名《愁倚欄令》，或名《愁倚欄》，或《倚欄令》。</p>
<p>雙調四十字，前段五句三平韻，後段四句兩平韻</p>
<p>和凝<br>
  紗窗暖。畫屏閑。嚲雲鬟。睡起四肢無力。半春間。<br>
  ○○●　●○<font color="#FF6600">○</font>　●○<font color="#FF6600">○</font>　●●●○○●　●○<font color="#FF6600">○</font><br>
  玉指剪裁羅勝。金盤點綴酥山。窺宋深心無限事。小眉彎。<br>
  ●●●○○●　○○●●○<font color="#FF6600">○</font>　○●○○○●●　●○<font color="#FF6600">○</font></p>
<p>按，唐詞此體，前段第四句俱七字，惟此六字，見《花間集》，無別首可校。</p>
<p>又一體　雙調四十一字，前段五句四平韻，後段四句兩平韻</p>
<p>和凝<br>
  蘋葉軟。杏花明。畫船輕。雙浴鴛鴦出綠汀。棹歌聲。<br>
  ⊙◎●　●○<font color="#FF6600">○</font>　●○<font color="#FF6600">○</font>　○●○○◎◎<font color="#FF6600">○</font>　●○<font color="#FF6600">○</font><br>
  春水無風無浪。春天半雨半晴。紅粉相隨南浦晚。幾含情。<br>
  ⊙●○○⊙●　○○●●◎<font color="#FF6600">○</font>　⊙●⊙○○●●　●○<font color="#FF6600">○</font></p>
<p>此詞前段第四句七字押韻，歐陽炯〔磧香散〕詞、〔垂繡幔〕詞二首，正與此同。按，歐陽炯詞，前段第一句〔磧香散〕，磧字仄聲，香字平聲；第四句〔飛絮悠揚遍虛空〕，虛字平聲；又〔雙枕珊瑚無限情〕，無字平聲；後段第一句〔柳眼煙來點綠〕，柳字、點字俱仄聲；第二句〔花心日與妝紅〕，妝字平聲；第三句〔卻出錦屏妝面了〕，卻字、錦字俱仄聲。譜內可平可仄據此。</p>
<p>又一體　雙調四十一字，前段五句三平韻，後段四句兩平韻</p>
<p>歐陽炯<br>
  天初暖。日初長。好春光。萬彙此時皆得意。競芬芳。<br>
  ○⊙●　●○<font color="#FF6600">○</font>　●○<font color="#FF6600">○</font>　◎●◎○○●●　●○<font color="#FF6600">○</font><br>
  筍迸苔錢嫩綠。花偎雪塢濃香。誰把金絲裁剪卻。掛斜陽。<br>
  ◎●⊙○◎●　⊙○◎●○<font color="#FF6600">○</font>　⊙●⊙○○●●　●○<font color="#FF6600">○</font></p>
<p>此詞前段第四句七字不押韻，歐陽詞六首皆同。宋詞各體，似出於此。歐陽別首，前段第一句〔雞樹綠〕，樹字仄聲；第四句〔纖指飛翻金鳳語〕，纖字、金字俱平聲；後段第一句〔無處不攜弦管〕，無字、弦字俱平聲，不字仄聲；第二句〔未聞韓壽分香〕，未字仄聲，韓字平聲；第三句〔曲罷問郎名個甚〕，曲字、問字俱仄聲。譜內可平可仄據此。</p>
<p>又一體　雙調四十一字，前段五句三平韻，後段四句三平韻</p>
<p>張元幹<br>
  疏雨洗。細風吹。淡黃時。不分小亭芳草綠。映簷低。<br>
  ○●●　●○<font color="#FF6600">○</font>　●○<font color="#FF6600">○</font>　●●◎○⊙◎●　●○<font color="#FF6600">○</font><br>
  樓下十二層梯。日長影裏鶯啼。倚遍欄杆看盡柳。憶腰肢。<br>
  ○●●●○<font color="#FF6600">○</font>　●○●●○<font color="#FF6600">○</font>　●●○○○●●　●○<font color="#FF6600">○</font></p>
<p>此即歐陽詞體，惟換頭句用韻異耳。《蘆川集》吳綾窄詞，正與此同，惟前段第四句〔翠被眠時要人暖〕，間作拗句，與此小異。</p>
<p>又一體　雙調四十二字，前段五句三平韻，後段四句三平韻</p>
<p>晏幾道<br>
  花陰月。柳梢鶯。近清明。長恨去年今夜雨。灑離亭。<br>
  ⊙⊙◎　●○<font color="#FF6600">○</font>　●○<font color="#FF6600">○</font>　⊙●◎○○●●　●○<font color="#FF6600">○</font><br>
  枕上懷遠詩成。紅箋紙、小砑吳綾。寄與征人教念遠。莫無情。<br>
  ◎◎⊙●○<font color="#FF6600">○</font>　⊙⊙●　◎◎⊙<font color="#FF6600">○</font>　◎●○○○●●　●○<font color="#FF6600">○</font></p>
<p>此詞後段第二句七字，作上三下四句法，宋人俱照此填，與唐詞不同。前段第一句，盧祖皋詞〔惜春心〕，惜字仄聲，心字平聲；後段第二句，張元幹詞〔未放箸金盤已空〕，未字、放字俱仄聲，金字、盤字俱平聲，已字仄聲。譜內可平可仄據此，餘參校所列諸詞。</p>
<p>又一體　雙調四十二字，前後段各四句三平韻</p>
<p>《梅苑》無名氏<br>
  冰肌玉骨精神。不風塵。昨夜窗前都圻盡。忽疑君。<br>
  ○○●●○<font color="#FF6600">○</font>　●○<font color="#FF6600">○</font>　●●○○○●●　●○<font color="#FF6600">○</font><br>
  清淚拂拂沾巾。誰想念、折贈芳春。羌笛休吹關塞曲。有人聽。<br>
  ○●●●○<font color="#FF6600">○</font>　○○●　●●○<font color="#FF6600">○</font>　○●○○○●●　●○<font color="#FF6600">○</font></p>
<p>此詞前起作六字一句異，餘與晏詞同。</p>
<p>又一體　雙調四十三字，前段五句三平韻，後段四句三平韻</p>
<p>蔡伸<br>
  鸞屏掩。翠衾香。小蘭房。回首當時雲雨夢。兩難忘。<br>
  ○○●　●○<font color="#FF6600">○</font>　●○<font color="#FF6600">○</font>　○●○○○●●　●○<font color="#FF6600">○</font><br>
  如今水遠山長。憑鱗翼、難敘衷腸。況是教人無可限。一味思量。<br>
  ○○●●○<font color="#FF6600">○</font>　○○●　○●○<font color="#FF6600">○</font>　●●○○○●●　●●○<font color="#FF6600">○</font></p>
<p>此詞後結作四字句異，餘與晏詞同。</p>
<p>又一體　雙調四十八字，前後段各四句三平韻</p>
<p>《梅苑》無名氏<br>
  看看臘盡春回。消息到、江南早梅。昨夜前村深雪裏。一朵先開。<br>
  ⊙○◎●○<font color="#FF6600">○</font>　⊙◎●　○○●<font color="#FF6600">○</font>　◎●○○○●●　◎●○<font color="#FF6600">○</font><br>
  盈盈玉蕊如裁。更風細、清香暗來。空使行人腸欲斷。駐馬徘徊。<br>
  ○○◎●○<font color="#FF6600">○</font>　●⊙●　○○●<font color="#FF6600">○</font>　⊙●○○○●●　●●○<font color="#FF6600">○</font></p>
<p>此詞前後段起句皆六字，第二、三句皆七字，第四句皆四字。有葛立方詞可校。葛詞，前段第一句〔去年魯壽生朝〕，去字仄聲，魯字平聲；第二句〔正黃菊、初舒翠翹〕，正字仄聲，黃字平聲；第三句〔今歲雕堂重預宴〕，今字平聲；第四句〔梨雪香飄〕，梨字平聲；後段第一句〔歸時元已臨流〕，元字平聲；第二句〔要綺陌芳郊恣遊〕，綺字仄聲；第三句〔鵲尾吹香籠繡段〕，鵲字仄聲。譜內可平可仄據此。</p>
<p></p>
</body>
</html>
