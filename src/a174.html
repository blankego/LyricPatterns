<html>
<head>
<title>月宮春</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>月宮春</b></font></div>
<p>調見《花間集》毛文錫詞。周邦彥更名《月中行》。《宋史‧樂志》屬小石角。</p>
<p>雙調四十九字，前段四句四平韻，後段四句兩平韻</p>
<p>毛文錫<br>
  水晶宮裏桂花開。神仙探幾回。紅芳金蕊繡重台。低傾瑪瑙杯。<br>
  ●○○●●○<font color="#FF6600">○</font>　⊙○◎●<font color="#FF6600">○</font>　⊙○○●●○<font color="#FF6600">○</font>　⊙○◎●<font color="#FF6600">○</font><br>
  玉兔銀蟾爭守護。姮娥奼女戲相偎。遙聽鈞天九奏。玉皇親看來。<br>
  ◎●⊙○○●●　○○◎●●○<font color="#FF6600">○</font>　⊙●○○●●　●○○●<font color="#FF6600">○</font></p>
<p>此詞與周詞異者，在後段第二句，不作上三下四句法及第三句少一字，不押韻耳，但兩詞前段第二句、結句，後段起句、結句，平仄迥別，難以參校，不若韓淲詞之字句悉同，故此詞可平可仄，只參韓詞。韓詞前段第二句〔斷腸空眼穿〕，斷字仄聲，空字平聲；第三句〔一春風雨夜懨懨〕，一字仄聲；結句〔不聞鐘鼓傳〕，不字仄聲，鍾字平聲；後段起句〔香冷曲屏羅帳掩〕，香字平聲，曲字仄聲；第二句〔園林誰與上鞦韆〕，誰字平聲；第三句〔憶得年時鳳枕〕，憶字仄聲。</p>
<p>又一體　雙調五十字，前段四句四平韻，後段四句三平韻</p>
<p>周邦彥<br>
  蜀絲趁日染乾紅。微暖口脂融。博山細篆靄房櫳。靜看打窗蟲。<br>
  ◎○◎●●○<font color="#FF6600">○</font>　⊙●●○<font color="#FF6600">○</font>　◎○◎●●○<font color="#FF6600">○</font>　◎●●○<font color="#FF6600">○</font><br>
  愁多膽怯疑虛幕。聲不斷、暮景疏鐘。團圍四壁小屏風。淚盡夢啼中。<br>
  ○○●●○○●　○◎●　●●○<font color="#FF6600">○</font>　⊙○◎●●○<font color="#FF6600">○</font>　◎●●○<font color="#FF6600">○</font></p>
<p>此詞後段第三句七字、押韻，吳文英〔疏桐翠井〕詞、陳允平〔鬢雲斜插〕詞，正與此同。前段起句，吳詞〔疏桐翠井蚤驚秋〕，疏字平聲，陳詞〔鬢雲斜插映山紅〕，斜字平聲；第二句，吳詞〔葉葉雨聲愁〕，上葉字仄聲；第三句，〔燈前倦客老貂裘〕，燈字平聲，陳詞〔自攜紈扇出簾櫳〕，紈字平聲；結句，陳詞〔欄外撲飛蟲〕，欄字平聲；後段第二句，陳詞〔纖纖手自引金鐘〕，下纖字平聲；第三句，〔倦歌倦醉倚東風〕，倦字仄聲，倦字平聲；結句，〔愁在落花中〕，愁字平聲。譜內可平可仄據此。</p>
</body>
</html>
