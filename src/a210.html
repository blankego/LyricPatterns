<html>
<head>
<title>思越人</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>思越人</b></font> 
</div>
<p>調見《花間集》。按，孫光憲詞〔館娃宮外春深〕，又〔魂消目斷西子〕，張泌詞〔越波堤下長橋〕，俱詠西子事，故名《思越人》，與《鷓鴣天》詞別名《思越人》者不同。</p>
<p>雙調五十一字，前段五句兩平韻，後段四句四仄韻</p>
<p>孫光憲<br>
  古台平。芳草遠。館娃宮外春深。翠黛空留千載恨。教人何處相尋。<br>
  ●○○　○●●　◎○⊙●○<font color="#FF6600">○</font>　◎●⊙○○●●　⊙○⊙●○<font color="#FF6600">○</font><br>
  綺羅無復當時事。露花點滴香淚。惆悵遙天橫淥水。鴛鴦對對飛起。<br>
  ◎○⊙●○○<font color="#FF6600">●</font>　◎○◎●○<font color="#FF6600">●</font>　⊙●⊙○○◎<font color="#FF6600">●</font>　⊙○◎●○<font color="#FF6600">●</font></p>
<p>此詞後段第二句，考孫詞別首，及鹿虔扆詞、張泌詞，俱六字一句。張詞〔黛眉愁聚春碧〕，孫、鹿詞即見後注，或分作三字兩句者非。按，此調只有唐詞可校，宋人無填此者。孫詞別首，前段第三句〔長洲廢苑蕭條〕，長字平聲，廢字仄聲；鹿詞，第四句〔雙帶繡窠盤錦薦〕，雙字平聲，繡字仄聲；孫詞，第五句〔月明獨上溪橋〕，月字、獨字俱仄聲；鹿詞，後段起句〔珊瑚枕膩鴉鬟亂〕，珊字平聲，枕字仄聲；孫詞，第二句〔紅蘭綠蕙愁死〕，紅字平聲，鹿詞〔玉纖慵整雲散〕，慵字平聲；張詞，第三句〔滿地落花無消息〕，滿字、落字俱仄聲，消字平聲；結句，〔月明腸斷空憶〕，月字仄聲，腸字平聲。譜內可平可仄據此。</p>
</body>
</html>
