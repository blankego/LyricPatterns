<html>
<head>
<title>石州慢</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>石州慢</b></font></div>
<p>《宋史‧樂志》：越調。賀鑄詞，有〔長亭柳色才黃〕句，名《柳色黃》；謝懋詞，名《石州引》。</p>
<p>雙調一百二字，前段十句四仄韻，後段十一句五仄韻</p>
<p>賀鑄<br>
  薄雨催寒。斜照弄晴。春意空闊。長亭柳色才黃。遠客一枝先折。<br>
  ◎●○○　○●●○　⊙●○<font color="#FF6600">●</font>　⊙○◎●○○　◎●◎○○<font color="#FF6600">●</font><br>
  煙橫水際。映帶幾點歸鴉。東風消盡龍沙雪。還記出關時。恰而今時節。<br>
  ○○◎●　◎◎◎●○○　⊙○⊙●○○<font color="#FF6600">●</font>　⊙●●○○　●○○○<font color="#FF6600">●</font><br>
  將發。畫樓芳酒。紅淚清歌。頓成輕別。已是經年。杳杳音塵都絕。<br>
  ○<font color="#FF6600">●</font>　●○⊙●　⊙◎⊙⊙　◎○⊙<font color="#FF6600">●</font>　●●○○　◎●⊙○○<font color="#FF6600">●</font><br>
  欲知方寸。共有幾許清愁。芭蕉不展丁香結。枉望斷天涯。兩厭厭風月。<br>
  ◎○⊙●　◎◎◎●○○　⊙○◎●○○<font color="#FF6600">●</font>　◎●●○○　●○○○<font color="#FF6600">●</font></p>
<p>此調以此詞為正體，若蔡詞、二張詞之攤破句法，王詞之句讀全異，皆變格也。此詞前後段兩結句，例作上一下四句法，填者辨之。按，元好問詞，前段第七句〔而今憔悴登樓〕，後段第八句〔蕭蕭兩鬢黃塵〕，而字、上蕭字俱平聲，譜內據此，餘參下四詞。</p>
<p>又一體　雙調一百二字，前段十句四仄韻，後段十句五仄韻</p>
<p>蔡松年<br>
  雲海蓬萊。風霧鬢鬟。不假梳掠。仙衣捲盡雲霓。方見宮腰纖弱。<br>
  ○●○○　○●●○　●●○<font color="#FF6600">●</font>　○○●●○○　○●○○○<font color="#FF6600">●</font><br>
  心期得處。世間言語非真。海犀一點通寥廓。無物比情濃。覓無情相博。<br>
  ○○●●　●○○●○○　●○●●○○<font color="#FF6600">●</font>　○●●○○　●○○○<font color="#FF6600">●</font><br>
  離索。曉來一枕餘香。酒病賴花醫卻。灩灩金樽。收拾新愁重酌。<br>
  ○<font color="#FF6600">●</font>　●○●●○○　●●●○○<font color="#FF6600">●</font>　●●○○　○●○○○<font color="#FF6600">●</font><br>
  片帆雲影。載將無際關山。夢魂應被楊花覺。梅子雨絲絲。滿江干樓閣。<br>
  ●○○●　●○○●○○　●○○●○○<font color="#FF6600">●</font>　○●●○○　●○○○<font color="#FF6600">●</font></p>
<p>此與賀詞同，惟後段第二、三、四句，攤破作六字兩句異。按，張埜詞，後段第二、三句〔天涯幾許離情，化作暮雲千縷〕，正與此同。又，白樸詞，〔療饑賴有楚萍，暖老尚須燕玉〕，作一對聯，文法又小異。</p>
<p>又一體　雙調一百二字，前段十句四仄韻，後段十一句五仄韻</p>
<p>張元幹<br>
  寒水依痕。春意漸回。沙際煙闊。溪梅晴照生香。冷蕊數枝爭發。<br>
  ○●○○　○●●○　○●○<font color="#FF6600">●</font>　○○○●○○　●●●○○<font color="#FF6600">●</font><br>
  天涯舊恨。試看幾許消魂。長亭門外山重疊。不盡眼中青。是愁來時節。<br>
  ○○●●　●○●●○○　○○○●○○<font color="#FF6600">●</font>　●●●○○　●○○○<font color="#FF6600">●</font><br>
  情切。畫樓深閉。想見東風。暗消肌雪。辜負枕前雲雨。樽前花月。<br>
  ○<font color="#FF6600">●</font>　●○○●　●●○○　●○○<font color="#FF6600">●</font>　○●●○○●　○○○<font color="#FF6600">●</font><br>
  心期切處。更有多少淒涼。殷勤留與歸時說。到得再相逢。恰經年離別。<br>
  ○○●●　●●○●○○　○○○●○○<font color="#FF6600">●</font>　●●●○○　●○○○<font color="#FF6600">●</font></p>
<p>此亦與賀詞同，惟後段第五句六字、第六句四字異。</p>
<p>又一體　雙調一百二字，前段十一句四仄韻，後段十一句五仄韻</p>
<p>張炎<br>
  野色驚秋。隨意散愁。踏碎黃葉。誰家籬落。閑花似語。試妝嬌怯。<br>
  ●●○○　○●●○　●●○<font color="#FF6600">●</font>　○○○●　○○●●　●○○<font color="#FF6600">●</font><br>
  行行步影。未教背寫腰肢。一枝猶立門前雪。依約鏡中春。又無端輕別。<br>
  ○○●●　●○●●○○　●○○●○○<font color="#FF6600">●</font>　○●●○○　●○○○<font color="#FF6600">●</font><br>
  癡絕。漢皋何處。解佩何人。應須情切。空引東鄰。遺恨丁香空結。<br>
  ○<font color="#FF6600">●</font>　●○○●　●●○○　○○○<font color="#FF6600">●</font>　●●○○　○●○○○<font color="#FF6600">●</font><br>
  十年舊恨。尚餘恍惚雲窗。可憐不是當時蝶。深夜醉醒來。悵一庭風月。<br>
  ●○●●　●○●●○○　●○●●○○<font color="#FF6600">●</font>　○●●○○　●●○○<font color="#FF6600">●</font></p>
<p>此亦與賀詞同，惟前段第四、五句，攤破作四字三句異。此詞後段結句，一字入聲，以入作平，故賀詞此字不注可仄。</p>
<p>又一體　雙調一百二字，前段九句四仄韻，後段十一句五仄韻</p>
<p>張雨<br>
  落日空城禾黍。夜深砧杵才歇。怪他蘿薜絺衣。風露潤滋涼浹。<br>
  ●●○○○●　●○○●○<font color="#FF6600">●</font>　●○○●○○　○●●○○<font color="#FF6600">●</font><br>
  清愁多少。只消目送飛鴻。五弦已是心悲咽。把酒問青天。又中秋時節。<br>
  ○○○●　●○●●○○　●○●●○○<font color="#FF6600">●</font>　●●●○○　●○○○<font color="#FF6600">●</font><br>
  聞說。謫仙去後。何人敢擬。詩豪酒傑。草草山林。還我舊時明月。<br>
  ○<font color="#FF6600">●</font>　●○●●　○○●●　○○●<font color="#FF6600">●</font>　●●○○　○●●○○<font color="#FF6600">●</font><br>
  書帷冷落。縱教萬事都忘。閑文閑字偏情熱。孤負楮先生。有一庭紅葉。<br>
  ○○●●　●○●●○○　○○○●○○<font color="#FF6600">●</font>　○●●○○　●●○○<font color="#FF6600">●</font></p>
<p>此亦與賀詞同，惟前段第一、二、三句，攤破作六字兩句異。</p>
<p>又一體　雙調一百二字，前段十二句四仄韻，後段十二句五仄韻</p>
<p>王之道<br>
  天迥樓高。日長院靜。琴聲幽咽。昵昵恩情。叨叨言語。似傷離別。<br>
  ○●○○　●○●●　○○○<font color="#FF6600">●</font>　●●○○　○○○●　●○○<font color="#FF6600">●</font><br>
  子期何處。只今漫訝。高山流水。又逐新聲徹。彷佛江州。夜聽琵琶淒切。<br>
  ●○○●　●○●●　○○○●　●●○○<font color="#FF6600">●</font>　●●○○　●●○○○<font color="#FF6600">●</font><br>
  休說。春寒料峭。夜來花柳。弄風搖雪。大錯因誰。算不啻六州鐵。<br>
  ○<font color="#FF6600">●</font>　○○●●　●○○●　●○○<font color="#FF6600">●</font>　●●○○　●●●●○<font color="#FF6600">●</font><br>
  波下雙魚。雲中乘雁。嗣音無計。空歎初謀拙。但願相逢。同心再綰重結。<br>
  ○●○○　○○●●　●○○●　○●○○<font color="#FF6600">●</font>　●●○○　○○●●○<font color="#FF6600">●</font></p>
<p>此詞句讀多與諸家不同，採以備體，不參校入譜。<br>
</p>
</body>
</html>
