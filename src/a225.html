<html>
<head>
<title>醉花陰</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>醉花陰</b></font></div>
<p>《中原音韻》注：黃鐘宮；《太平樂府》注：中呂宮。</p>
<p>雙調五十二字，前後段各五句，三仄韻</p>
<p>毛滂<br>
  檀板一聲鶯起速。山影穿疏木。人在翠陰中。欲覓殘春。春在屏風曲。<br>
  ⊙◎◎⊙○◎<font color="#FF6600">●</font>　⊙◎○⊙<font color="#FF6600">●</font>　⊙●●○○　◎●○○　⊙●○○<font color="#FF6600">●</font><br>
  勸君對客杯須覆。燈照瀛洲綠。西去玉堂深。魄冷魂清。獨引金蓮燭。<br>
  ●○●●○○<font color="#FF6600">●</font>　⊙●○○<font color="#FF6600">●</font>　⊙●●○○　◎●○○　◎●○○<font color="#FF6600">●</font></p>
<p>此調只有此體，諸家所填，多與之合，但平仄不同，句法間有小異耳。如前段起句，楊無咎詞〔淋漓盡日黃梅雨〕，舒亶詞〔粉輕一撚和香聚〕，辛棄疾詞〔黃花漫說年年好〕，張元幹詞〔紅萸紫菊開還早〕，沈會宗詞〔微含清霧真珠滴〕，平仄俱與此詞異。又，前後段第二句，舒亶詞〔正千山雲盡〕、〔更玉釵斜襯〕，與別首之〔教露華休妒〕、〔指廣寒歸去〕，沈會宗詞之〔怯曉寒脈脈〕、〔有動人標格〕，俱作上一下四句法，亦與此詞異。按，此詞換頭句，〔客〕字疑韻，如楊無咎詞之〔撲人飛絮渾無數〕，李清照詞之〔東籬把酒黃昏後〕，絮字、酒字俱韻，此即《樂府指迷》所謂藏短韻於句內者，然宋詞如此者亦少。舒亶詞，前段第三句〔冷對酒樽傍〕，冷字仄聲；第四句〔無語含情〕，無字平聲；結句〔別是江南信〕，別字仄聲；後段第三句〔去後又明年〕，去字仄聲；第四句〔人在江南〕，人字平聲；結句〔羞上潘郎鬢〕，羞字平聲。譜內據之，若前後段第一、二句，可平可仄，詳見辨體，故不復注。<br>
</p>
</body>
</html>
