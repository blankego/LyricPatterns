<html>
<head>
<title>探春慢</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>探春慢</b></font></div>
<p>或作《探春》，無〔慢〕字。</p>
<p>雙調一百三字，前後段各十句，四仄韻</p>
<p>姜夔<br>
  衰草愁煙。亂鴉送日。風沙迴旋平野。拂雪金鞭。欺寒茸帽。還記章台走馬。<br>
  ⊙●○○　◎○◎●　○○○●○<font color="#FF6600">●</font>　◎●○○　⊙○⊙●　⊙●⊙○◎<font color="#FF6600">●</font><br>
  誰念漂零久。漫贏得、幽懷難寫。故人青盼相逢。小窗閑共情話。<br>
  ○●⊙●◎　●⊙●　⊙○○<font color="#FF6600">●</font>　●⊙○●○○　◎○○●○<font color="#FF6600">●</font><br>
  長恨離多會少。重訪問竹西。珠淚盈把。雁磧沙平。漁汀人散。老去不堪遊冶。<br>
  ⊙●⊙○◎●　⊙◎●◎○　⊙◎○<font color="#FF6600">●</font>　●●○○　⊙○⊙●　◎●◎○○<font color="#FF6600">●</font><br>
  無奈苕溪月。又喚我、扁舟東下。甚日歸來。梅花零亂春夜。<br>
  ⊙●⊙○◎　●◎●　⊙○○<font color="#FF6600">●</font>　◎●○○　⊙○⊙◎○<font color="#FF6600">●</font></p>
<p>此調以此詞為正體，若周密詞之換頭多押一韻，陳允平詞之後結句讀小異，猶不失正，若吳文英詞之句讀全異，則變格也。此詞前段第三句，前後段結句，例作拗體，若周詞之〔客裏暗驚時候〕，張詞之〔一抹牆腰月淡〕，周詞之〔畢竟為誰消瘦〕，陳詞之〔體取過湖人少〕，張詞別首之〔恰有梅花一樹〕，與調不合，譜內概不校注平仄。按，張炎詞，前段第四、五句〔投老情懷，薄遊滋味〕，投字平聲，薄字仄聲；趙以夫詞，第九句〔莫惜沈醉風前〕，惜字仄聲；張詞，後段第二句〔休忘了盈盈〕，忘字平聲；第五句〔柳蛾暗雪〕，柳字仄聲；趙詞，第六句〔得似家山閒暇〕，家字平聲。譜內可平可仄據此，餘參下張詞、周詞、陳詞。張詞，前段第三句〔摧殘客裏時序〕，第八句〔早瘦了梅花一半〕，第九句〔也知不作花看〕，客字、一字、不字，俱以入作平，不注可仄。</p>
<p>又一體　雙調一百三字，前段十句四仄韻，後段十句五仄韻</p>
<p>張炎<br>
  銀浦流雲。綠房迎曉。一抹牆腰月淡。暖玉生煙。懸冰解凍。碎滴瑤階如霰。<br>
  ○●○○　●○○●　●●○○●<font color="#FF6600">●</font>　●●○○　○○●●　●●○○○<font color="#FF6600">●</font><br>
  才放些晴意。早瘦了、梅花一半。也知不做花看。東風何事吹散。<br>
  ○●○○●　●●●　○○●<font color="#FF6600">●</font>　●○●●○○　○○○●○<font color="#FF6600">●</font><br>
  搖落似成秋苑。甚釀得春來。怕教春見。野渡舟回。前村門掩。應是不勝清怨。<br>
  ○●●○○<font color="#FF6600">●</font>　●●●○○　●○○<font color="#FF6600">●</font>　●●○○　○○○●　○●●○○<font color="#FF6600">●</font><br>
  次第尋芳去。灞橋外、蕙香波暖。猶妒簷聲。看燈人在深院。<br>
  ●●○○●　●○●　●○○<font color="#FF6600">●</font>　○●○○　●○○●○<font color="#FF6600">●</font></p>
<p>此與姜詞同，惟換頭句用韻異。</p>
<p>又一體　雙調一百三字，前段十句四仄韻，後段十句五仄韻</p>
<p>周密<br>
  彩勝宜春。翠盤銷夜。客裏暗驚時候。剪燕心情。呼盧音語。景物總成懷舊。<br>
  ●●○○　●○○●　●●●○○<font color="#FF6600">●</font>　●●○○　○○○●　●●●○○<font color="#FF6600">●</font><br>
  愁鬢妒垂楊。早稚眼、漸濃如豆。盡教寬盡春衫。畢竟為誰消瘦。<br>
  ○●●○○　●●●　●○○<font color="#FF6600">●</font>　●○○●○○　●●●○○<font color="#FF6600">●</font><br>
  梅浪半空如繡。便管領芳菲。忍辜詩酒。映竹占花。臨窗卜鏡。還念歲寒宮袖。<br>
  ○●●○○<font color="#FF6600">●</font>　●●●○○　●○○<font color="#FF6600">●</font>　●●○○　○○●●　○●●○○<font color="#FF6600">●</font><br>
  簫鼓動春城。競點綴、玉梅金柳。廝勾元宵。燈前共誰攜手。<br>
  ○●●○○　●●●　●○○<font color="#FF6600">●</font>　○●○○　○○●○○<font color="#FF6600">●</font></p>
<p>此與姜詞同，惟後段起句押韻異。</p>
<p>又一體　雙調一百三字，前段十句四仄韻，後段十句五仄韻</p>
<p>陳允平<br>
  上苑烏啼。中洲鷺起。疏鐘才度雲窈。篆冷香篝。燈微塵幌。殘夢猶吟芳草。<br>
  ●●○○　○○●●　○○○●○<font color="#FF6600">●</font>　●●○○　○○○●　○●○○○<font color="#FF6600">●</font><br>
  搔首捲簾看。認何處、六橋煙柳。翠橈才檥西泠。趁取過湖人少。<br>
  ○●●○○　●○●　●○○<font color="#FF6600">●</font>　●○○●○○　●●●○○<font color="#FF6600">●</font><br>
  掠水風花繚繞。還暗憶年時。旗亭歌酒。隱約春聲。鈿車寶勒。次第鳳城開了。<br>
  ●●○○○<font color="#FF6600">●</font>　○●●○○　○○○<font color="#FF6600">●</font>　●●○○　●○●●　●●●○○<font color="#FF6600">●</font><br>
  惟有踏青心。縱早起、不嫌寒峭。畫欄閑立東風。舊紅誰掃。<br>
  ○●●○○　●●●　●○○<font color="#FF6600">●</font>　●○○●○○　●○○<font color="#FF6600">●</font></p>
<p>此與周詞同，惟後結作六字一句、四字一句異。</p>
<p>又一體　雙調九十四字，前段十二句四仄韻，後段十一句五仄韻</p>
<p>吳文英<br>
  徑苔曲深深。不見故人。輕敲幽戶。細草回春。目送流光一羽。<br>
  ○●●○○　●●●○　○○○<font color="#FF6600">●</font>　●●○○　●●○○●<font color="#FF6600">●</font><br>
  重雲冷。哀雁斷。翠微空。愁蝶舞。逞鳴鞭。遊蓬小夢。枕殘驚寤。<br>
  ○○●　○●●　●○○　○●<font color="#FF6600">●</font>　●○○　○○●●　●○○<font color="#FF6600">●</font><br>
  還識西湖醉路。向柳下並鞍。銀袍吹絮。事影難追。那負燈床聽雨。<br>
  ○●○○●<font color="#FF6600">●</font>　●●●●○　○○○<font color="#FF6600">●</font>　●●○○　●●○○●<font color="#FF6600">●</font><br>
  冰溪憑誰照影。有明月。乘興去。暗相思。梅孤鶴瘦。共江亭暮。<br>
  ○○○○●●　●○●　○●<font color="#FF6600">●</font>　●○○　○○●●　●○○<font color="#FF6600">●</font></p>
<p>此詞後段第一、二、三句，與姜詞同，餘俱異。因調名同，亦為類列。<br>
  <br>
  ▲吳文英詞，那負燈窗聽雨句，窗誤作床，應遵詞譜改補 <br>
</p>
</body>
</html>
