<html>
<head>
<title>武陵春</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>武陵春</b></font></div>
<p>《梅苑》名《武林春》。</p>
<p>雙調四十八字，前後段各四句，三平韻</p>
<p>毛滂<br>
  風過冰簷環佩響。宿霧在華茵。剩落瑤花襯月明。嫌怕有纖塵。<br>
  ⊙●⊙○○●●　◎●●○<font color="#FF6600">○</font>　◎●○○◎●<font color="#FF6600">○</font>　⊙●●○<font color="#FF6600">○</font><br>
  鳳口銜燈金炫轉。人醉覺寒輕。但得清光解照人。不負五更春。<br>
  ◎◎⊙⊙⊙◎●　⊙●●○<font color="#FF6600">○</font>　◎●○○●●<font color="#FF6600">○</font>　◎●●○<font color="#FF6600">○</font></p>
<p>此調以此詞為正體，若李詞、萬俟詞之添字，皆變格也。按，晏幾道詞三首，換頭句，或作〔梁王苑路香英密〕，或作〔年年歲歲登高飾〕，或作〔熏香繡被心情懶〕，與此調平仄全異。宋媛魏氏詞〔玉人近日書來少〕，或宗之，餘與此詞同。毛詞別首，前段起句〔城上落梅風料峭〕，落字仄聲；第二句〔寒馥逼清樽〕，寒字平聲；晏詞，第三句〔誰似龍山秋興濃〕，誰字、秋字俱平聲；後段第三句〔曾看飛瓊戴滿頭〕，曾字平聲；結句〔浮動舞梁州〕，浮字平聲。譜內可平可仄據之，餘參下詞。</p>
<p>又一體　雙調四十九字，前後段各四句，三平韻</p>
<p>李清照<br>
  風住塵香春已盡。日曉倦梳頭。物是人非事事休。欲語淚先流。<br>
  ○●○○○●●　●●●○<font color="#FF6600">○</font>　●●○○●●<font color="#FF6600">○</font>　●●●○<font color="#FF6600">○</font><br>
  聞說雙溪春尚好。也擬泛輕舟。只恐雙溪舴艋舟。載不動、許多愁。<br>
  ○●○○○●●　●●●○<font color="#FF6600">○</font>　●●○○●●<font color="#FF6600">○</font>　●●●　●○<font color="#FF6600">○</font></p>
<p>此即毛詞體，惟後段結句添一字，作六字句異。趙師俠〔乍雨籠晴〕詞，後結〔流不盡、許多愁〕，正與此同。</p>
<p>又一體　雙調五十四字，前段四句三平韻，後段四句四平韻</p>
<p>萬俟詠<br>
  燕子飛來春在否。微雨過、掩重門。正滿院梨花雪照人。獨自個、憶黃昏。<br>
  ●●○○○●●　○●●　●○<font color="#FF6600">○</font>　●●●○○●●<font color="#FF6600">○</font>　●●●　●○<font color="#FF6600">○</font><br>
  清風淡月總銷魂。羅衣暗、惹啼痕。漫覷著鞦韆腰褪裙。可煞是、不宜春。<br>
  ○○●●●○<font color="#FF6600">○</font>　○○●　●○<font color="#FF6600">○</font>　●●●○○○●<font color="#FF6600">○</font>　●●●　●○<font color="#FF6600">○</font></p>
<p>此與毛詞同，惟前後段第二、三、四句，各添一字，換頭句又押韻異。</p>
</body>
</html>
