<html>
<head>
<title>江城子</title>
<meta http-equiv="Content-Type" content="text/html; charset=utf-8">
</head>
<body bgcolor="#FFFFFF" text="#000000" background="1.gif">
<div align="center"><b><font face="標楷體" size="+3" color="#FF6600">江城子</font></b> 
</div>
<p>唐詞單調，以韋莊詞為主，餘俱照韋詞添字，至宋人始作雙調。晁補之改名《江神子》，韓淲詞有〔臘後春前村意遠〕句，名《村意遠》。</p>
<p>單調三十五字，七句五平韻</p>
<p>韋莊<br>
  髻鬟狼藉黛眉長。出蘭房。別檀郎。角聲嗚咽、星斗漸微茫。<br>
  ◎⊙○◎◎⊙<font color="#FF6600">○</font>　●○<font color="#FF6600">○</font>　◎⊙<font color="#FF6600">○</font>　◎⊙⊙◎　⊙●●○<font color="#FF6600">○</font><br>
  露冷月殘人未起。留不住。淚千行。<br>
  ◎●◎○⊙●●　⊙◎●　●○<font color="#FF6600">○</font></p>
<p>此詞起句，韋詞別首〔恩重嬌多情易傷〕，恩字、多字、情字俱平聲，重字、易字俱仄聲。第三句，和凝詞〔連理枝〕，連字平聲，理字仄聲。第四句，張泌詞〔飛絮落花〕，飛字、花字平聲，絮字、落字仄聲。第五句，和詞〔含恨含嬌獨自語〕，兩含字平聲，獨字仄聲。第六句，和詞〔待梅綻〕，待字仄聲，梅字平聲。</p>
<p>又一體　單調三十六字，七句五平韻</p>
<p>歐陽炯<br>
  晚日金陵岸草平。落霞明。水無情。六代繁華、暗逐逝波聲。<br>
  ●●○○●●<font color="#FF6600">○</font>　●○<font color="#FF6600">○</font>　●○<font color="#FF6600">○</font>　●●○○　●●●○<font color="#FF6600">○</font><br>
  空有姑蘇臺上月。如西子鏡。照江城。<br>
  ○●○○○●●　○○●●　●○<font color="#FF6600">○</font></p>
<p>此詞第六句較各家多一字，即開宋詞襯字之法。</p>
<p>又一體　單調三十七字，七句五平韻</p>
<p>牛嶠<br>
  極浦煙消水鳥飛。離筵分手時。送金卮。渡口楊花、如雪任風吹。<br>
  ●●○○●●<font color="#FF6600">○</font>　○○○●<font color="#FF6600">○</font>　●○<font color="#FF6600">○</font>　●●○○　○●●○<font color="#FF6600">○</font><br>
  日暮空江波浪急。芳草岸。雨如絲。<br>
  ●●○○○●●　○●●　●○<font color="#FF6600">○</font></p>
<p>此詞第二句五字，較韋詞多二字，即開宋詞添字之法。</p>
<p>又一體　單調三十六字，八句五平韻</p>
<p>尹鶚<br>
  裙拖碧。步飄香。纖腰束素長。鬢雲光。拂面瓏璁、膩玉碎凝妝。<br>
  ○○●　●○<font color="#FF6600">○</font>　○○●●<font color="#FF6600">○</font>　●○<font color="#FF6600">○</font>　●●○○　●●●○<font color="#FF6600">○</font><br>
  寶柱秦箏彈向晚。弦促雁。更思量。<br>
  ●●○○○●●　○●●　●○<font color="#FF6600">○</font></p>
<p>此詞起作三字兩句，即開宋體減字攤破之法。</p>
<p>又一體　雙調七十字，前後段各七句五平韻</p>
<p>蘇軾<br>
  鳳凰山下雨初晴。水風清。晚霞明。一朵芙蓉、開過尚盈盈。<br>
  ◎○⊙●●○<font color="#FF6600">○</font>　●○<font color="#FF6600">○</font>　●○<font color="#FF6600">○</font>　◎●⊙○　⊙●●○<font color="#FF6600">○</font><br>
  何處飛來雙白鷺。如有意。慕娉婷。<br>
  ⊙●⊙○○●●　○◎●　●○<font color="#FF6600">○</font><br>
  忽聞江上弄哀箏。苦含情。遣誰聽。煙斂雲收、依約是湘靈。<br>
  ◎○⊙●●○<font color="#FF6600">○</font>　●○<font color="#FF6600">○</font>　●○<font color="#FF6600">○</font>　⊙●⊙○　⊙●●○<font color="#FF6600">○</font><br>
  欲待曲終尋問取。人不見。數峰青。<br>
  ◎●◎○○●●　○◎●　●○<font color="#FF6600">○</font></p>
<p>此詞兩段，俱照韋莊體填。內第四句，平仄乃照張泌〔飛絮落花〕句體填。細查宋詞，其可平可仄，不甚異同。惟秦觀詞，前結〔雖同處，不同枝〕、後結〔重相見，是何時〕，又方嶽詞，前段第四句云〔幾雨幾晴，做得這些春〕、後段第四句云〔吹得酒痕，如洗一番新〕，平仄略為小異。餘隻七言句，第一字、第三字，九言句第一字、第五字，大概不拘也。按，黃庭堅有仄韻《江城子》詞，其字句與蘇詞同，惟韻腳改為仄聲耳。因詞俚不錄。<br>
</p>
</body>
</html>
