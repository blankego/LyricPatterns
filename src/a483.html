<html>
<head>
<title>醉翁操</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>醉翁操</b></font></div>
<p>琴曲，屬正宮。蘇軾自序：琅邪幽谷，山川奇麗，泉鳴空澗，若中音會，醉翁喜之，把酒臨聽，輒欣然忘歸。既去十餘年，好奇之士沈遵聞之，往遊，以琴寫其聲，曰《醉翁操》，然有聲而無詞，好事者倚其聲制曲，粗合拍度，而琴聲為詞所繩約，非天成也。後三十年，翁既捐館舍，遵亦歿，有廬山玉澗道人崔閑，妙於琴，恨此曲之無詞，乃譜其聲，而請東坡居士補之云。</p>
<p>雙調九十一字，前段十句十平韻，後段十句八平韻</p>
<p>蘇軾<br>
  琅然。清圓。誰彈。響空山。無言。惟翁醉中和其天。月明風露娟娟。<br>
  ○<font color="#FF6600">○</font>　○<font color="#FF6600">○</font>　○<font color="#FF6600">○</font>　●○<font color="#FF6600">○</font>　○<font color="#FF6600">○</font>　○○●⊙○○<font color="#FF6600">○</font>　●⊙○●○<font color="#FF6600">○</font><br>
  人未眠。荷蕢過山前。曰有心也哉此賢。<br>
  ⊙●<font color="#FF6600">○</font>　◎●●○<font color="#FF6600">○</font>　●◎○◎○●<font color="#FF6600">○</font><br>
  醉翁嘯詠。聲和流泉。醉翁去後。空有朝吟夜怨。山有時而童巔。<br>
  ●○●●　○●○<font color="#FF6600">○</font>　●○●●　⊙●○○●<font color="#FF6600">○</font>　⊙●○○○<font color="#FF6600">○</font><br>
  水有時而回川。思翁無歲年。翁今為飛仙。此意在人間。試聽徽外三兩弦。<br>
  ●●○○○<font color="#FF6600">○</font>　⊙○○●<font color="#FF6600">○</font>　○○○○<font color="#FF6600">○</font>　◎●●○<font color="#FF6600">○</font>　●○⊙●○●<font color="#FF6600">○</font></p>
<p>此本琴曲，所以蘇詞不載，自辛稼軒編入詞中，復遂沿為詞調，在宋人中，亦只有辛詞一首可校。此詞以元、寒、刪、先四韻同用，辛詞以東、冬、江三韻同用，猶遵古韻，填者審之。按，辛詞，前段第六句〔人心與我兮誰同〕，我字仄聲；第七、八句〔湛湛千里之江，上有楓〕，下湛字、上字俱仄聲；第九、十句〔噫送子於東，望君之門兮九重〕，噫字、君字、門字俱平聲；後段第四句〔或一朝兮取封〕，或字仄聲；第五句〔昔與遊兮皆童〕，昔字仄聲；第七句〔一魚兮一龍〕，上一字仄聲；第九、十句〔噫命與時逢，子之所食兮萬鍾〕，噫字平聲，所字仄聲。譜內可平可仄據此。<br>
</p>
</body>
</html>
