<html>
<head>
<title>月上海棠</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>月上海棠</b></font></div>
<p>此調有兩體，七十字者，見《梅苑》無名氏詞，《金詞》注：雙調，陸游詞有〔幾曾傳玉關遙信〕句，更名《玉關遙》；九十一字者，見姜夔《白石詞》，注夾鐘商，曹勳詞名《月上海棠慢》。</p>
<p>雙調七十字，前後段各六句，四仄韻</p>
<p>《梅苑》無名氏<br>
  南枝昨夜先回暖。便淩寒、開花暗香遠。化工忒煞。把瓊瑤、恣情裁剪。<br>
  ⊙○◎●○○<font color="#FF6600">●</font>　●⊙⊙　○⊙●○<font color="#FF6600">●</font>　●⊙◎◎　●⊙⊙　●○⊙<font color="#FF6600">●</font><br>
  皚皚的、點綴梢頭又遍。<br>
  ○⊙●　●●○○●<font color="#FF6600">●</font><br>
  橫斜影蘸清溪淺。似玉人、臨鸞照粉面。大家休折。且遲留、對花開宴。<br>
  ⊙○◎●○○<font color="#FF6600">●</font>　●◎⊙　⊙⊙●◎<font color="#FF6600">●</font>　◎⊙○◎　●⊙⊙　◎○○<font color="#FF6600">●</font><br>
  祝東風。吹作和羹未晚。<br>
  ◎○⊙　⊙◎○○●<font color="#FF6600">●</font></p>
<p>此調七十字者，以此詞為正體，若段詞之減字、添字，皆變格也。此詞有陸游詞二首可校。按，陸詞，前段第二句〔歎春酲、和夢甚時醒〕，夢字仄聲；第三句〔燕子空歸〕，子字仄聲，空字、歸字俱平聲；第四句〔也依然、點酥翦水〕，翦字仄聲，党懷英詞〔尚仿佛、見山清氣〕，仿佛二字俱仄聲；陸詞，後段第一句〔熏籠消歇沉煙冷〕，消字平聲；第二句〔淚痕深、輾轉看花影〕，殿轉二字俱仄聲，花字平聲；第三句〔漫擁餘香〕，擁字仄聲，香字平聲；結句〔西窗曉、幾聲銀瓶玉井〕，幾字仄聲，聲字平聲。譜內可平可仄據此，餘參段詞句法同者。《詞律》以陸詞後段結句〔聲〕字宜仄，不知陸詞別首〔楚天危樓獨倚〕，〔天〕字亦平聲。</p>
<p>又一體　雙調七十二字，前後段各六句，四仄韻</p>
<p>段克己<br>
  小樓舞徹雙垂手。便倩雁將書、寄元九。舉首望南山。獨蛾眉、數峰明秀。<br>
  ●○●●○○<font color="#FF6600">●</font>　●●●○○　●○<font color="#FF6600">●</font>　●●●○○　●○○　●○○<font color="#FF6600">●</font><br>
  人未老。且任高歌對酒。<br>
  ○●●　●●○○●<font color="#FF6600">●</font><br>
  莫將此樂輕孤負。喚明月清風、做三友。纖手折黃花。步東籬、為伊三嗅。<br>
  ●○●●○○<font color="#FF6600">●</font>　●○●○○　●○<font color="#FF6600">●</font>　○●●○○　●○○　●○○<font color="#FF6600">●</font><br>
  英雄淚。醉搵還須翠袖。<br>
  ○○●　●●○○●<font color="#FF6600">●</font></p>
<p>此詞較宋詞，前後段第三句各添一字，金詞俱照此填。</p>
<p>又一體　雙調七十字，前後段各六句，四仄韻</p>
<p>段克己<br>
  酒杯何似浮名好。一入枯腸太山小。喚省夢中身。鶗鴃數聲春曉。<br>
  ●○○●○○<font color="#FF6600">●</font>　●●○○●○<font color="#FF6600">●</font>　●●●○○　○●●○○<font color="#FF6600">●</font><br>
  昂頭處。幾點青山屋杪。<br>
  ○○●　●●○○●<font color="#FF6600">●</font><br>
  人生得計魚游沼。視過眼光陰、向來少。須卜一枝安。笑月底、驚鳥三繞。<br>
  ○○●●○○<font color="#FF6600">●</font>　●●●○○　●○<font color="#FF6600">●</font>　○●●○○　●●●　○○○<font color="#FF6600">●</font><br>
  無窮事。畢竟何時是了。<br>
  ○○●　●●○○●<font color="#FF6600">●</font></p>
<p>此詞前段第二句及第四名，較前詞俱少一字，元曲亦有照此填者，故亦採錄，以備一體。</p>
<p>又一體　雙調九十一字，前段十句四仄韻，後段十一句五仄韻</p>
<p>姜夔<br>
  紅妝豔色。照浣花溪影。絕代姝麗。弄輕風搖盪。滿林羅綺。<br>
  ○○●●　●●○○●　●●○<font color="#FF6600">●</font>　●○○○●　●○○<font color="#FF6600">●</font><br>
  自然富貴天姿。都不比、等閒桃李。簾櫳靜。悄悄月上。正貪春睡。<br>
  ●○●●○○　○●●　●○○<font color="#FF6600">●</font>　○○●　●●●●　●○○<font color="#FF6600">●</font><br>
  長記。初開日。逞妖豔。如與人面爭媚。遇韶光一瞬。便成流水。<br>
  ○<font color="#FF6600">●</font>　○○●　●○●　○●○●○<font color="#FF6600">●</font>　●○○●●　●○○<font color="#FF6600">●</font><br>
  對此自歎浮華。惜芳菲。易成憔悴。留無計。惟有花邊盡醉。<br>
  ●●●●○○　●○○　●○○<font color="#FF6600">●</font>　○○●　○●○○●<font color="#FF6600">●</font></p>
<p>此詞有自注宮調，惜無別首可校，因曹勳詞與陳允平詞同，故以陳詞作譜。</p>
<p>又一體　雙調九十一字，前段十句四仄韻，後段十一句五仄韻</p>
<p>陳允平<br>
  游絲弄晚。捲簾看看。燕重來時候。正鞦韆亭榭。錦窠春透。<br>
  ○○●●　●⊙○●　●○⊙○<font color="#FF6600">●</font>　●⊙⊙○●　●○○<font color="#FF6600">●</font><br>
  夢回褪浴華清。凝溫泉、絳綃微皺。芳陰底。人立東風。露華如晝。<br>
  ●○●●○○　○○○　●○○<font color="#FF6600">●</font>　○○●　○◎○⊙　●○○<font color="#FF6600">●</font><br>
  宜酒。啼香淚薄。醉玉痕深。與春同瘦。想當年金谷。步帷初繡。<br>
  ○<font color="#FF6600">●</font>　○○●●　◎◎○⊙　◎⊙○<font color="#FF6600">●</font>　●○○⊙●　●○○<font color="#FF6600">●</font><br>
  彩雲影裏徘徊。嬌無語。夜寒歸後。鶯窗曉。花間重攜素手。<br>
  ●○●◎○○　○○◎　●○○<font color="#FF6600">●</font>　○⊙●　○○○○●<font color="#FF6600">●</font></p>
<p>此亦姜詞體，惟前段第二句四字，第三句五字，後段第二、三、四句皆四字異。按，《松隱集》曹勳詞與此同，惟前段第二句〔漸是春半〕，是字仄聲；第三句〔海棠麗煙徑〕，麗字仄聲；第四句〔似蜀錦晴展〕，蜀錦二字俱仄聲；第八、九句〔濛濛雨，黃鸝飛上〕，鸝字平聲，上字仄聲；後段第三句〔蟾華如水〕，蟾華二字俱平聲，水字仄聲；第四句〔初照清影〕，初字平聲，照字仄聲；第五句〔喜濃芳滿池〕，滿字仄聲；第七句〔悄如彩雲光中〕，雲字平聲；第八、九句〔留翔鸞，靜臨芳鏡〕，鸞字平聲；結句〔攜酒去、何妨花邊露冷〕，酒字仄聲。譜可平可仄據此。<br>
</p>
</body>
</html>
