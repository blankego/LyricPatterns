<html>
<head>
<title>歸自謠</title>
<meta http-equiv="Content-Type" content="text/html; charset=utf-8">
</head>
<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>歸自謠</b></font> 
</div>
<p>《樂府雅詞》注：道調宮。一名《風光子》，趙彥端詞名《思佳客》，《詞律》編入《歸國謠》者誤。</p>
<p>雙調三十四字，前後段各三句三仄韻</p>
<p>歐陽修<br>
  春豔豔。江上晚山三四點。柳絲如剪花如染。<br>
  ○●<font color="#FF6600">●</font>　⊙●◎○○●<font color="#FF6600">●</font>　◎○⊙●○○<font color="#FF6600">●</font><br>
  香閨寂寞門半掩。愁眉斂。淚珠滴破胭脂臉。<br>
  ⊙⊙◎◎○◎<font color="#FF6600">●</font>　○⊙<font color="#FF6600">●</font>　◎○●●○○<font color="#FF6600">●</font></p>
<p>按，此詞後段起句，歐陽別首云：〔離人幾歲無消息〕，消字平聲。趙彥端詞云：〔歷歷黃花矜酒美〕，歷歷二字俱仄聲，黃花二字俱平聲。第二句，趙彥端詞云：〔清露委〕，露字仄聲。至末句，或云〔不眠特地重相憶〕，或云〔來朝便是關山隔〕，或云〔山間有個閒人喜〕，第三、四字俱用仄仄，《詞律》於第三字注可平者誤。又，姚述堯詞二首，前段第二句〔雨過池塘荷蓋小〕，雨字仄聲，池字平聲；第三句〔薰風習習生庭戶〕，薰字平聲，上習字仄聲；其後段第三句，一云〔玉人笑擁金樽倒〕，一云〔欄杆倚遍憑誰訴〕，句用第三、四字亦用仄仄，更可證《詞律》之誤。</p>
</body>
</html>
