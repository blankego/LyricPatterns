<html>
<head>
<title>望梅花</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>望梅花</b></font> 
</div>
<p>唐教坊曲名。《梅苑》詞作《望梅花令》。</p>
<p>單調三十八字，六句六仄韻</p>
<p>和凝<br>
  春草全無消息。臘雪猶餘蹤跡。越嶺寒枝香自圻。<br>
  ○●○○○<font color="#FF6600">●</font>　●●○○○<font color="#FF6600">●</font>　●●○○○●<font color="#FF6600">●</font><br>
  冷豔奇芳堪惜。何事壽陽無處覓。吹入誰家橫笛。<br>
  ●●○○○<font color="#FF6600">●</font>　○●●○○●<font color="#FF6600">●</font>　○●○○○<font color="#FF6600">●</font></p>
<p>此詞若照孫光憲平韻體，亦宜上下各三句分段。但《花間集》舊本，刻作單調。</p>
<p>又一體　雙調三十八字，前段三句兩平韻，後段三句三平韻</p>
<p>孫光憲<br>
  數枝開與短牆平。見雪萼、紅跗相映。引起離人邊塞情。<br>
  ●○○●●○<font color="#FF6600">○</font>　●●●　○○○●　●●○○○●<font color="#FF6600">○</font><br>
  簾外欲三更。吹斷離愁月正明。空聽隔江聲。<br>
  ○●●○<font color="#FF6600">○</font>　○●○○●●<font color="#FF6600">○</font>　○●●○<font color="#FF6600">○</font></p>
<p>此詞用平韻，亦無他首可校。以下三體字句迥異，但調名相同，故類列於後。</p>
<p>又一體　雙調七十字，前後段各六句六仄韻</p>
<p>蒲宗孟<br>
  寒梅堪羨。堪羨輕苞初展。被天人、制巧妝素豔。<br>
  ⊙○○<font color="#FF6600">●</font>　⊙●⊙○○<font color="#FF6600">●</font>　●○○　●●○●<font color="#FF6600">●</font><br>
  群芳皆賤。碎剪月華千萬片。綴向瓊枝欲遍。<br>
  ○○○<font color="#FF6600">●</font>　◎●●○○●<font color="#FF6600">●</font>　●●○○●<font color="#FF6600">●</font>　<br>
  小庭幽院。雪月相交無辨。影玲瓏、何處臨溪見。<br>
  ●○○<font color="#FF6600">●</font>　●●⊙○○<font color="#FF6600">●</font>　●○○　○●○○<font color="#FF6600">●</font>　<br>
  謝家新宴。別有清香風際轉。縹緲著人頭面。<br>
  ●○○<font color="#FF6600">●</font>　◎●○○○●<font color="#FF6600">●</font>　●●◎○⊙<font color="#FF6600">●</font></p>
<p>蒲宗孟二詞，見《梅苑》，較唐詞迥異。</p>
<p>又一體　雙調七十二字，前後段各六句四仄韻</p>
<p>蒲宗孟<br>
  一陽初起。暖力未勝寒氣。堪賞素華長獨秀。<br>
  ●○○<font color="#FF6600">●</font>　●●●○○<font color="#FF6600">●</font>　○●●○○●●<br>
  不並開紅抽紫。青帝只應憐潔白。不使雷同眾卉。<br>
  ●●○○○<font color="#FF6600">●</font>　○●●○○●●　●●○○●<font color="#FF6600">●</font><br>
  淡然難比。粉蝶豈知芳蕊。夜半捲簾如乍失。<br>
  ●○○<font color="#FF6600">●</font>　●●●○○<font color="#FF6600">●</font>　●●●○○●●<br>
  只在銀蟾影裏。殘雪枝頭君認取。自有清香旖旎。<br>
  ●●○○●<font color="#FF6600">●</font>　○●○○○●●　●●○○○<font color="#FF6600">●</font></p>
<p>此詞前後段第三、五句，不用韻，與前詞異。</p>
<p>又一體　雙調八十二字，前後段各八句五仄韻</p>
<p>張雨<br>
  何處仙家方丈。渾連水、隔他塵坱。放鶴天空。看雲窗小。<br>
  ⊙●○○⊙<font color="#FF6600">●</font>　○⊙◎　◎○⊙<font color="#FF6600">●</font>　◎●○○　⊙○⊙●<br>
  萬幅丹青圖障。憑高望。笑掣金鼇。人道是、蓬萊頂上。<br>
  ◎●⊙○⊙<font color="#FF6600">●</font>　⊙⊙<font color="#FF6600">●</font>　●●○○　⊙◎◎　⊙⊙◎<font color="#FF6600">●</font><br>
  時問葛陂龍杖。更準備、雪中鶴氅。修月吳剛。收書東老。<br>
  ⊙●◎○⊙<font color="#FF6600">●</font>　◎◎◎　●○●<font color="#FF6600">●</font>　⊙●○○　○○⊙●<br>
  消得百壺春釀。無盡藏。莫傲清閒。怕詔起、山中宰相。<br>
  ⊙●◎○⊙<font color="#FF6600">●</font>　⊙◎<font color="#FF6600">●</font>　●●○○　◎◎◎　⊙⊙◎<font color="#FF6600">●</font></p>
<p>按，《鳴鶴餘音》，無名氏詞六首，其二首前後段第二句、結句，俱作六字，因詞俚不錄。又四首字句俱與此同，惟前段第一句〔密密彤雲覆地〕，密字、覆字俱仄聲；第二句〔搜巳過不教自亂〕，巳字、自字俱仄聲；又〔疏篁外柴門從閉〕，柴字平聲；又〔蓬蓬然朔風又起〕，然字平聲；第三、四句〔饑則求餐，渴而索飲〕，饑字平聲，渴字、索字俱仄聲；第五句〔才是轉身慵起〕，才字平聲，轉字仄聲；又〔只管改頭換面〕，換字仄聲；第六句〔要得免〕，要字、得字俱仄聲；第八句〔問人間甚物堪比〕，問字仄聲，人字、間字俱平聲，甚字、物字俱仄聲，堪字平聲；後段第一句〔好把塵緣拂散〕，好字仄聲，塵字平聲，拂字仄聲；第二句〔忘驚悸〕，忘字、驚字俱平聲；又〔教神仙別無手段〕，仙字平聲；第三、四句〔地久天長，虛心實腹〕，地字、實字俱仄聲；第五句〔射透玉爐金殿〕，射字仄聲；又〔難免韶華易換〕，韶字平聲，易字仄聲；第六句〔氣神煉〕，氣字仄聲，神字平聲；第八句〔希誇理說與一遍〕，希字、誇字俱平聲，說字、與字俱仄聲；又〔去朝元得居仙館〕，元字、仙字俱平聲。譜內可平可仄據此。至詞中連用兩仄聲字者，或上去，或去上，從無兩上聲兩去聲者。宋元諸詞可證。此詞兩結，俱用上去兩聲，最合。<br>
</p>
</body>
</html>
