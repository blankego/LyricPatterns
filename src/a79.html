<html>
<head>
<title>酒泉子</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>酒泉子</b></font></div>
<p>唐教坊曲名。</p>
<p>雙調四十字，前段五句兩平韻、兩仄韻，後段五句三仄韻、一平韻</p>
<p>溫庭筠<br>
  花映柳條。閑向綠萍池上。憑欄杆。窺細浪。雨瀟瀟。<br>
  ⊙●◎<font color="#FF6600">○</font>　⊙●◎○⊙<font color="#FF6600">●</font>　◎⊙○　○◎<font color="#FF6600">●</font>　⊙○<font color="#FF6600">○</font><br>
  近來音信兩疏索。洞房空寂寞。掩銀屏。垂翠箔。度春宵。<br>
  ◎○⊙●◎○<font color="#FF6600">●</font>換◎⊙○◎<font color="#FF6600">●</font>　◎⊙○　⊙◎<font color="#FF6600">●</font>　●○<font color="#FF6600">○</font></p>
<p>自此至張泌〔春雨打窗〕詞，共八首，皆以平韻為主，前後段間入兩仄韻。但前段起句，有用韻者，有不用韻者。後起句，有換仄韻者，有仍押前段仄韻者，有押平韻者。後段第二句，或五字，或六字，或七字不同。各以類列。譜內可平可仄，悉參類列諸詞，故不復注。</p>
<p>又一體　雙調四十字，前段五句兩仄韻、一平韻，後段五句三仄韻、一平韻</p>
<p>孫光憲<br>
  曲欄小樓。正是鶯花二月。思無憀。愁欲絕。郁離襟。<br>
  ●●●○　●●○○●<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font><br>
  展屏空對瀟湘水。眼前千萬里。淚掩紅。眉斂翠。恨沈沈。<br>
  ●○○●○○<font color="#FF6600">●</font>換●○○●<font color="#FF6600">●</font>　●●○　○●<font color="#FF6600">●</font>　●○<font color="#FF6600">○</font></p>
<p>此與溫庭筠〔花映柳條〕詞同，惟前段起句不用韻，孫詞二首皆然。</p>
<p>又一體　雙調四十字，前段五句兩平韻、兩仄韻，後段五句三仄韻、一平韻</p>
<p>溫庭筠<br>
  楚女不歸。樓枕小河春水。月孤明。風又起。杏花稀。<br>
  ●●●<font color="#FF6600">○</font>　○●●○○<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font><br>
  玉釵斜簪雲鬟髻。裙上金縷鳳。八行書。千里夢。雁南飛。<br>
  ●○○●○○<font color="#FF6600">●</font>　○●○●<font color="#FF6600">●</font>換●●○　○●<font color="#FF6600">●</font>　●○<font color="#FF6600">○</font></p>
<p>此即〔花映柳條〕詞體，惟後段起句，仍押前段仄韻，與別換仄韻者不同。詞內簪字去聲。白居易詩〔銀篦穩簪烏羅帽〕，亦作去聲讀。</p>
<p>又一體　雙調四十一字，前段五句兩平韻、兩仄韻，後段五句三仄韻、一平韻</p>
<p>韋莊<br>
  月落星沉。樓上美人春睡。綠雲傾。金枕膩。畫屏深。<br>
  ●●○<font color="#FF6600">○</font>　○●●○○<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font><br>
  子規啼破相思夢。曙色東方才動。柳煙輕。花露重。思難任。<br>
  ●○○●○○<font color="#FF6600">●</font>換●●○○○<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font></p>
<p>此即〔花映柳條〕詞體，惟後段第二句六字異。</p>
<p>又一體　雙調四十三字，前段五句兩平韻、兩仄韻，後段五句三仄韻、一平韻</p>
<p>李珣<br>
  寂寞青樓。風觸繡簾珠碎憾。月朦朧。花黯淡。鎖春愁。<br>
  ●●○<font color="#FF6600">○</font>　○●●○○●<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font><br>
  尋思往事依稀夢。淚臉露桃紅色重。鬢欹蟬。釵墜鳳。思悠悠。<br>
  ○○●●○○<font color="#FF6600">●</font>換●●●○○●<font color="#FF6600">●</font>　●○○　○●<font color="#FF6600">●　</font>●○<font color="#FF6600">○</font></p>
<p>此即〔花映柳條〕詞體，惟前後段第二句，各七字異。</p>
<p>又一體　雙調四十字，前後段各五句，兩平韻、兩仄韻</p>
<p>顧敻<br>
  羅帶縷金。蘭麝煙凝魂斷。畫屏欹。雲鬢亂。恨難任。<br>
  ○●●<font color="#FF6600">○</font>　○●○○○<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font><br>
  幾回垂淚滴鴛衾。薄情何處去。月臨窗。花滿樹。信沈沈。<br>
  ●○○●●○<font color="#FF6600">○</font>　●○○●<font color="#FF6600">●</font>換●○○　○●<font color="#FF6600">●</font>　●○<font color="#FF6600">○</font></p>
<p>此詞後段起句，仍押前段平韻。</p>
<p>又一體　雙調四十一字，前後段各五句，兩平韻、兩仄韻</p>
<p>溫庭筠<br>
  羅帶惹香。猶繫別時紅豆。淚痕新。金縷舊。斷離腸。<br>
  ○●●<font color="#FF6600">○</font>　○●●○○<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font><br>
  一雙嬌燕語雕樑。還是去年時節。綠楊濃。芳草歇。柳花狂。<br>
  ●○○●●○<font color="#FF6600">○</font>　○●●○○<font color="#FF6600">●</font>換●○○　○●<font color="#FF6600">●</font>　●○<font color="#FF6600">○</font></p>
<p>此即〔羅帶縷金〕詞體，惟後段第二句六字異。</p>
<p>又一體　雙調四十三字，前後段各五句，兩平韻、兩仄韻</p>
<p>張泌<br>
  春雨打窗。驚夢覺來天氣曉。畫堂深。紅焰小。背蘭釭。<br>
  ○●●<font color="#FF6600">○</font>　○●●○○●<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font><br>
  酒香噴鼻懶開缸。惆悵更無人共醉。舊巢中。新燕子。語雙雙。<br>
  ●○○●●○<font color="#FF6600">○</font>　○●●○○●<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font></p>
<p>此即〔羅帶縷金〕詞體，惟前後段第二句，各七字異。　以上八詞，俱前後段間入兩仄韻。</p>
<p>又一體　雙調四十二字，前段五句兩平韻、兩仄韻，後段五句三仄韻、一平韻</p>
<p>顧敻<br>
  黛薄紅深。約掠綠鬟雲膩。小鴛鴦。金翡翠。稱人心。<br>
  ●●○<font color="#FF6600">○</font>　●●●○○<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font><br>
  錦鱗無處傳幽意。海燕蘭堂春又至。隔年書。千點淚。恨難任。<br>
  ●○○●○○<font color="#FF6600">●</font>　●●○○○●<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font></p>
<p>自此至顧敻〔小欄日斜〕詞，共六首，皆前後段間入一仄韻。其前段起句，亦有用韻者，不用韻者。後段起句，有仄韻者，有平韻者。第二句，亦有七字、六字、五字不同。故有類列如下。</p>
<p>又一體　雙調四十四字，前段五句三平韻、兩仄韻，後段五句三仄韻、一平韻</p>
<p>顧敻<br>
  黛怨紅羞。掩映畫堂春欲暮。殘花微雨。隔青樓。思悠悠。<br>
  ●●○<font color="#FF6600">○</font>　●●●○○●<font color="#FF6600">●</font>　○○○<font color="#FF6600">●</font>　●○<font color="#FF6600">○</font>　●○<font color="#FF6600">○</font><br>
  芳菲時節看將度。寂寞無人還獨語。畫羅襦。香粉汙。不勝愁。<br>
  ○○○●○○<font color="#FF6600">●</font>　●●○○○●<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font></p>
<p>此即〔黛薄紅深〕詞體，但前段第三句四字，第四句用平韻異。</p>
<p>又一體　雙調四十二字，前後段各五句，兩仄韻、兩平韻</p>
<p>馮延巳<br>
  芳草長川。柳下危橋橋下路。歸鴻飛。行人去。碧山邊。<br>
  ○●○<font color="#FF6600">○</font>　●●○○○●<font color="#FF6600">●</font>　○○○　○○<font color="#FF6600">●</font>　●○<font color="#FF6600">○</font><br>
  風微煙淡雨蕭然。隔岸馬嘶何處。九回腸。雙臉淚。夕陽天。<br>
  ○○○●●○<font color="#FF6600">○</font>　●●●○○<font color="#FF6600">●</font>　●○○　○●<font color="#FF6600">●</font>　●○<font color="#FF6600">○</font></p>
<p>此亦〔黛薄紅深〕詞體，但顧詞後段第一句押仄韻，馮詞押平韻異。</p>
<p>又一體　雙調四十二字，前後段各五句，兩平韻、一仄韻</p>
<p>馮延巳<br>
  春色融融。飛燕乍來鶯未語。小桃寒。垂楊晚。玉樓空。<br>
  ○●○<font color="#FF6600">○</font>　○●●○○●<font color="#FF6600">●</font>　●○○　○○●　●○<font color="#FF6600">○</font><br>
  天長煙遠恨重重。消息燕鴻歸去。枕前燈。窗外月。閉朱櫳。<br>
  ○○○●●○<font color="#FF6600">○</font>　○●○○○<font color="#FF6600">●</font>　●○○　○●●　●○<font color="#FF6600">○</font></p>
<p>此即〔芳草長川〕詞體。但前後段第四句，不押仄韻異。</p>
<p>又一體　雙調四十五字，前段四句一仄韻、兩平韻，後段四句一仄韻、三平韻</p>
<p>司空圖<br>
  買得杏花。十載歸來方始坼。假山西畔藥欄東。滿枝紅。<br>
  ●●●○　●●○○○●<font color="#FF6600">●</font>　●○○●●○<font color="#FF6600">○</font>　●○<font color="#FF6600">○</font><br>
  旋開旋落旋成空。白髮多情人更惜。黃昏把酒祝東風。且從容。<br>
  ●○●●●○<font color="#FF6600">○</font>　●●○○○●<font color="#FF6600">●</font>　○○●●●○<font color="#FF6600">○</font>　●○<font color="#FF6600">○</font></p>
<p>此詞後段起句押平韻，與馮詞同，但前段起句不用韻異。</p>
<p>又一體　雙調四十三字，前段四句一仄韻、兩平韻，後段四句三平韻、一仄韻</p>
<p>顧敻<br>
  小欄日斜。風度綠窗人悄悄。翠幃閑掩舞雙鸞。舊香寒。<br>
  ●●●○　○●●○○●<font color="#FF6600">●</font>　●○○●●○<font color="#FF6600">○</font>　●○<font color="#FF6600">○</font><br>
  別來情緒轉難拌。韶顏看卻老。依稀粉上有啼痕。暗消魂。<br>
  ●○○●●○<font color="#FF6600">○</font>　○○○●<font color="#FF6600">●</font>　○○●●●○<font color="#FF6600">○</font>　●○<font color="#FF6600">○</font></p>
<p>此即〔買得杏花〕詞體，惟後段第二句五字異。　以上六詞，皆前後段間入一仄韻。</p>
<p>又一體　雙調四十二字，前段五句兩平韻，後段四句三協韻、一平韻</p>
<p>牛嶠<br>
  記得去年。煙暖杏園花正發。雪飄香。江草綠。柳絲長。<br>
  ●●●○　○●●○○●●　●○<font color="#FF6600">○</font>　○●●　●○<font color="#FF6600">○</font><br>
  鈿車纖手捲簾望。眉學春山樣。鳳釵低嫋翠鬟上。落梅妝。<br>
  ●○○●●○<font color="#3333FF">●</font>協○●○○<font color="#3333FF">●</font>協●○○●●○<font color="#3333FF">●</font>協●○<font color="#FF6600">○</font></p>
<p>此詞惟後段間入仄韻。但〔望〕與〔長〕協，亦是三聲協。</p>
<p>又一體　雙調四十三字，前段五句兩仄韻、兩平韻，後段四句三平韻</p>
<p>顧敻<br>
  掩卻菱花。收拾翠鈿休上面。金蟲王燕。鎖香奩。恨厭厭。<br>
  ●●○○　○●●○○●<font color="#FF6600">●</font>　○○●<font color="#FF6600">●</font>　●○<font color="#FF6600">○</font>　●○<font color="#FF6600">○</font><br>
  雲鬟半墜懶重簪。淚侵山枕濕。銀燈背帳夢方酣。雁飛南。<br>
  ○○●●●○<font color="#FF6600">○</font>　●○○●●　○○●●●○<font color="#FF6600">○</font>　●○<font color="#FF6600">○</font></p>
<p>此詞惟前段間入仄韻。</p>
<p>又一體　雙調四十三字，前段四句兩平韻，後段四句三平韻</p>
<p>張泌<br>
  紫陌青門。三十六宮春色。御溝輦路暗相通。杏園風。<br>
  ●●○○　○●●○○●　●○●●●○<font color="#FF6600">○</font>　●○<font color="#FF6600">○</font><br>
  咸陽沽酒寶釵空。笑指未央歸去。插花走馬落殘紅。月明中。<br>
  ○○○●●○<font color="#FF6600">○</font>　●●●○○●　●○●●●○<font color="#FF6600">○</font>　●○<font color="#FF6600">○</font></p>
<p>自此至馮延巳〔深院空幃〕詞，共四首，俱全押平韻。</p>
<p>又一體　雙調四十五字，前段四句兩平韻，後段四句三平韻</p>
<p>毛文錫<br>
  綠樹春深。燕語鶯啼聲斷續。惠風飄蕩入芳叢。惹殘紅。<br>
  ◎●⊙○　◎●⊙○○●●　◎○⊙●●○<font color="#FF6600">○</font>　●○<font color="#FF6600">○</font><br>
  柳絲無力嫋煙空。金盞不辭須滿酌。海棠花下思朦朧。醉春風。<br>
  ◎○⊙●●○<font color="#FF6600">○</font>　⊙●◎○○●●　◎○⊙●●○<font color="#FF6600">○</font>　●○<font color="#FF6600">○</font></p>
<p>此即〔紫陌青門〕詞體，惟前後段第二句各七字異。宋晏殊、晁補之、辛棄疾、曹勳詞，俱照此填。晏詞，前段起句〔三月暖風〕，三字平聲，暖字仄聲；第二句〔閑卻好花無限了〕，閑字平聲，好字仄聲；第三句〔流鶯粉蝶鬥翻飛〕，流字平聲，粉字仄聲；後段起句〔長安多少利名身〕，長字平聲；又〔勸君莫惜金縷衣〕，莫字仄聲；第二句〔把酒看花須強飲〕，把字仄聲。又曹詞，〔常記孤山殘雪路〕，孤字平聲。晏詞第三句〔明朝後日漸離披〕，明字平聲，後字仄聲。譜內可平可仄據此。</p>
<p>又一體　雙調四十三字，前段四句兩平韻，後段五句兩平韻</p>
<p>李珣<br>
  秋雨聯綿。聲散敗荷叢裏。那堪深夜枕前聽。酒初醒。<br>
  ○●○○　○●●○○●　●○○●●○<font color="#FF6600">○</font>　●○<font color="#FF6600">○</font><br>
  牽愁惹思更無停。燭暗香凝天欲曉。細和煙。冷和雨。透簾旌。<br>
  ○○●●●○<font color="#FF6600">○</font>　●●○○○●●　●○○　●○●　●○<font color="#FF6600">○</font></p>
<p>此詞亦全押平韻。但前段與張泌詞同，後段第一、二句，與毛文錫同，第三、四、五句，作三字三句，又異。</p>
<p>又一體　雙調四十二字，前後段各五句，兩平韻</p>
<p>馮延巳<br>
  深院空幃。廊下風簾驚宿燕。香印灰。蘭燭小。覺來時。<br>
  ○●○<font color="#FF6600">○</font>　○●○○○●●　○●○　○●●　●○<font color="#FF6600">○</font><br>
  月明人自搗寒衣。剛來無端惆悵。階前行。欄畔立。欲雞啼。<br>
  ●○○●●○<font color="#FF6600">○</font>　○○○○○●　○○○　○●●　●○<font color="#FF6600">○</font></p>
<p>此詞亦全押平韻，但句讀與前詞異。</p>
<p>又一體　雙調四十三字，前段四句兩平韻，後段四句三平韻</p>
<p>顧敻<br>
  水碧風清。入欄細香紅藕膩。謝娘斂翠恨無涯。小屏斜。<br>
  ●●○○　●●●○○●●　●○●●●○<font color="#FF6600">○</font>　●○<font color="#FF6600">○</font><br>
  堪傷遊子不還家。漫留羅帶結。帳深枕膩炷沈煙。負當年。<br>
  ○○○●●○<font color="#FF6600">○</font>　●○○●●　●○●●●○<font color="#FF6600">○</font>換●○<font color="#FF6600">○</font></p>
<p>此詞亦全押平韻，而後結則又換韻。在《花間集》亦僅見兩體。</p>
<p>又一體　雙調四十二字，前段四句兩平韻，後段五句三平韻</p>
<p>李珣<br>
  秋月嬋娟。皎潔碧紗窗外。照花穿竹冷沈沈。印池心。<br>
  ○●○○　●●●○○●　●○○●●○<font color="#FF6600">○</font>　●○<font color="#FF6600">○</font><br>
  凝露滴。砌蛩吟。驚覺謝娘殘夢。夜深斜傍枕邊來。影徘徊。<br>
  ○●●　●○<font color="#FF6600">○</font>　○●●○○●　●○○●●○<font color="#FF6600">○</font>換●○<font color="#FF6600">○</font></p>
<p>此即〔水碧風清〕詞體，惟換頭作三字兩句，及第三句作六字句異。按，《花間》、《樽前》及《陽春》諸集，《酒泉子》詞諸家大同小異者，二十二闋，約計不過五體。有前段間入仄韻、後段換仄韻者，如溫庭筠〔花映柳條〕以下八詞是也；有前段間入仄韻、如段即押前仄韻者，如顧敻〔黛薄紅深〕以下六詞是也；有前段全押平韻、後段間入仄韻，後段全押平韻，前段間入仄韻者，如牛嶠之〔記得去年〕、顧敻之〔掩卻菱花〕二詞是也；有全押平韻者，如張泌〔紫陌青門〕以下四詞是也；有全押平韻、結又換韻者，如李珣之〔秋月嬋娟〕、顧敻之〔水碧風清〕二詞是也。譜內各以類列，凡舊譜淆亂者，悉為校定。至《詞律》所收潘閬〔長憶孤山〕與〔長憶西湖湖上水〕二詞，按《湘山野錄》，本名《憶餘杭》，且與以上諸詞體制不合，故仍按字數，另列在後。<br>
  <br>
  ▲溫庭筠詞，玉釵斜簪雲鬟髻句，戈氏順卿云，髻當作重，與下文鳳夢二字協<br>
  <br>
  ▲顧敻掩卻菱花一首，應以第二句收拾，翠鈿休上面，面字注韻，第三句金蟲玉燕，燕字注協，第四句鎖香奩，奩字注換平，於面字作句，燕字不斷，未注協，均誤，又水碧風清一首與上同<br>
</p>
</body>
</html>
