<html>
<head>
<title>古調笑</title>
<meta http-equiv="Content-Type" content="text/html; charset=utf-8">
</head>
<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>古調笑</b></font> 
</div>
<p>《樂苑》：商調曲。一名《宮中調笑》。白居易詩《打嫌調笑易》，自注：調笑，拋打曲名也。戴叔倫詞，名《轉應曲》；馮延巳詞，名《三台令》。與宋詞《調笑令》不同。</p>
<p>單調三十二字，八句四仄韻、兩平韻、兩疊韻</p>
<p>王建<br>
  蝴蝶。蝴蝶。飛上金枝玉葉。君前對舞春風。<br>
  ○<font color="#FF6600">●</font>　○<font color="#FF6600">●</font>疊⊙⊙⊙○◎<font color="#FF6600">●</font>　⊙⊙◎◎⊙<font color="#FF6600">○</font><br>
  百葉桃花樹紅。紅樹。紅樹。燕語鶯啼日暮。<br>
  ◎◎⊙⊙●<font color="#FF6600">○</font>　○<font color="#FF6600">●</font>換○<font color="#FF6600">●</font>疊◎◎⊙○◎<font color="#FF6600">●</font></p>
<p>此詞凡三換頭。起用疊句，第六、七句，即倒疊第五句末二字轉以應之。戴叔倫所謂轉應者，意蓋取此。按，此調五建詞四首，韋應物詞二首，戴叔倫詞一首，馮延巳詞三首。其第一、二句，第六、七句，平仄皆同，惟第三句，王詞別首〔美人並來遮面〕，美字、並字俱仄聲，遮字平聲。第四句，馮詞〔日斜柳暗花蔫〕，日字仄聲；戴詞〔山北山南雪晴〕，北字、雪字俱仄聲，山南二字俱平聲。第五句，王詞別首〔商人少婦斷腸〕，商人二字俱平聲，少婦二字仄聲。結句，戴詞〔蘆笳一聲愁絕〕，蘆字、笳字、愁字俱平聲，一字仄聲。譜內可平可仄據此，但唐人制調，審音必精，其平仄不同，自中律呂。填者或擇一體宗之，更為嚴謹也。</p>
</body>
</html>
