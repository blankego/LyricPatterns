<html>
<head>
<title>a432</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>鬥百花</b></font></div>
<p>《樂章集》注：正宮。晁補之詞，一名《夏州》。</p>
<p>雙調八十一字，前段八句五仄韻，後段七句三仄韻</p>
<p>柳永<br>
  煦色韶光明媚。輕靄低籠芳樹。池塘淺蘸煙蕪。簾幕閑垂風絮。<br>
  ◎●○○○<font color="#FF6600">●</font>　⊙●○○⊙<font color="#FF6600">●</font>　○⊙◎◎⊙⊙　⊙◎○⊙○<font color="#FF6600">●</font><br>
  春困厭厭。拋擲鬥草工夫。冷落踏春心緒。<br>
  ⊙◎⊙⊙　○◎●●○○　◎●◎○⊙<font color="#FF6600">●</font><br>
  終日扃朱戶。遠恨綿綿。淑景遲遲難度。年少傅粉。依前醉眠何處。<br>
  ⊙●○○<font color="#FF6600">●</font>　◎●⊙⊙　●◎○⊙⊙<font color="#FF6600">●</font>　○●●◎　⊙⊙●⊙○<font color="#FF6600">●</font><br>
  深院無人。黃昏乍拆鞦韆。空鎖滿庭花雨。<br>
  ⊙●○○　○○●●○○　⊙●◎⊙○<font color="#FF6600">●</font></p>
<p>此調以此詞為正體，柳永〔滿搦宮腰〕詞，晁補之〔小小盈盈〕詞，又〔臉色朝霞〕詞，正與此同。若柳詞別首之少押兩韻，晁詞別首之多押一韻，皆變格也。按，〔滿搦宮腰〕詞，後段第四句〔不肯便入鴛被〕，不肯二字俱仄聲；結句〔卻道你但先睡〕，但字仄聲。又，〔小小盈盈〕詞，前段第二句〔憶得眉長眼細〕，眼字仄聲；結句〔轉更添姿媚〕，轉字仄聲。又，〔臉色朝霞〕詞，後段起二句〔低問石上，鑿井何由及底〕，石字仄聲。譜內可平可仄據此，餘參下二詞。《詞律》論後段第三句第三字，必要仄聲，觀宋詞或作平仄仄平，或作平仄仄仄可見，填者審之。</p>
<p>又一體　雙調八十一字，前段八句三仄韻，後段七句三仄韻</p>
<p>柳永<br>
  颯颯霜飄鴛瓦。翠幕輕寒微透。長門深鎖悄悄。滿庭秋色將晚。<br>
  ●●○○○●　●●○○○●　○○○●●●　●○○●○<font color="#FF6600">●</font><br>
  眼看菊蕊。重陽淚落如珠。長是淹殘粉面。鸞輅音塵遠。<br>
  ●○●●　○○●●○○　○●○○●<font color="#FF6600">●</font>　○●○○<font color="#FF6600">●</font><br>
  無限幽恨。寄情空殢紈扇。應是帝王。當初怪妾辭輦。<br>
  ○●○●　●○○●○<font color="#FF6600">●</font>　○●●○　○○●●○<font color="#FF6600">●</font><br>
  陡頓今來。宮中第一妖嬈。卻道昭陽飛燕。<br>
  ●●○○　○○●●○○　●●○○○<font color="#FF6600">●</font></p>
<p>此與〔煦色韶光〕詞同，惟前段第一、二、三句，俱不押韻異。</p>
<p>又一體　雙調八十一字，前段八句六仄韻，後段七句三仄韻</p>
<p>晁補之<br>
  斜日東風深院。繡幕低迷歸燕。瀟灑小屏嬌面。彷佛燈前初見。<br>
  ○●○○○<font color="#FF6600">●</font>　●●○○○<font color="#FF6600">●</font>　○●●○○<font color="#FF6600">●</font>　●●○○○<font color="#FF6600">●</font><br>
  與選筵中。銀盆半坼姚黃。插向鳳凰釵畔。微笑遮紈扇。<br>
  ●●○○　○○●●○○　●●●○○<font color="#FF6600">●</font>　○●○○<font color="#FF6600">●</font><br>
  教展香茵。看舞霓裳促遍。紅颭翠翻。驚鴻乍拂秋岸。<br>
  ○●○○　●●○○●<font color="#FF6600">●</font>　○●●○　○○●●○<font color="#FF6600">●</font><br>
  柳困花慵。盈盈自整羅巾。須勸倒垂金盞。<br>
  ●●○○　○○●●○○　○●●○○<font color="#FF6600">●</font></p>
<p>此亦與柳永〔煦色韶光〕詞同，惟前段第三句，多押一韻異。</p>
</body>
</html>
