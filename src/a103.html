<html>
<head>
<title>清商怨</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>清商怨</b></font></div>
<p>古樂府有《清商曲辭》，其音多哀怨，故取以為名。周邦顏以晏詞有〔關河愁思〕句，更名《關河令》，又名《傷情怨》。</p>
<p>雙調四十三字，前後段各四句，三仄韻</p>
<p>晏殊<br>
  關河愁裏望處滿。漸素秋向晚。雁過南雲。行人回淚眼。<br>
  ○○○●◎◎<font color="#FF6600">●</font>　●◎○◎<font color="#FF6600">●</font>　◎●○○　⊙○⊙◎<font color="#FF6600">●</font><br>
  雙鸞衾裯悔展。夜又永、枕孤人遠。夢未成歸。梅花聞塞管。<br>
  ⊙⊙⊙⊙◎<font color="#FF6600">●</font>　●◎◎　◎⊙⊙<font color="#FF6600">●</font>　●●○○　○○○●<font color="#FF6600">●</font></p>
<p>此詞前段起句七字，趙師俠詞二首、周邦顏詞一首皆同。按，趙詞，前段起句〔亭皋霜重飛葉滿〕，飛字平聲；又〔江頭伊軋動柔櫓〕，柔字平聲；第二句〔聽西風斷雁〕，西字平聲；第三句〔閑憑危欄〕，閑字平聲；第四句〔波間自容與〕，自字仄聲，容字平聲；後段第一句〔岸蓼汀蘋無緒〕，岸字、蓼字俱仄聲，無字平聲；第二句〔誤彷彿征帆幾點〕，幾字仄聲。晏幾道詞，後段起句〔回文錦字暗剪〕，錦字仄聲。方千里詞，第二句〔度寒食禁煙須到〕，寒字平聲。譜內可平可仄據此，餘參周、沈二詞。</p>
<p>又一體　雙調四十二字，前後段各四句，三仄韻</p>
<p>周邦彥<br>
  枝頭風信漸小。看暮鴉飛了。又是黃昏。閉門收晚照。<br>
  ○○○●●<font color="#FF6600">●</font>　●●○○<font color="#FF6600">●</font>　●●○○　●○○●<font color="#FF6600">●</font><br>
  江南人去路杳。信未通、愁已先到。怕見孤燈。霜寒催睡早。<br>
  ○○○●●<font color="#FF6600">●</font>　●●○　○●○<font color="#FF6600">●</font>　●●○○　○○○●<font color="#FF6600">●</font></p>
<p>此詞起作六字句，晏幾道、方千里、楊澤民、陳允平詞，皆與此同。但此調前段第二句五字，例須上一下四句法，晏、趙、方、楊，莫不皆然，惟陳允平詞〔籬菊都荒了〕，小異，不可從。</p>
<p>又一體　雙調四十三字，前後段各四句，三仄韻</p>
<p>沈會宗<br>
  城上鴉啼斗轉。漸玉壺冰滿。月淡寒梅。清香來小院。<br>
  ○●○○●<font color="#FF6600">●</font>　●●○○<font color="#FF6600">●</font>　●●○○　○○○●<font color="#FF6600">●</font><br>
  誰遣鸞箋寫怨。翻錦字、疊疊和愁捲。夢破秋笳。江南煙樹遠。<br>
  ○●○○●<font color="#FF6600">●</font>　○●●　●●○○<font color="#FF6600">●</font>　●●○○　○○○●<font color="#FF6600">●</font></p>
<p>此與周詞同，惟後段第二句八字異。〔誰遣〕，坊本作〔誰遺〕，今照《天機餘錦》改正，或云〔遣〕字亦短韻。</p>
</body>
</html>
