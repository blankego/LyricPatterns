<html>
<head>
<title>品令</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>品令</b></font> 
</div>
<p>王行詞注：夷則商。</p>
<p>雙調五十二字，前段四句三仄韻，後段四句兩仄韻</p>
<p>曹組<br>
  乍寂寞。簾櫳靜、夜久寒生羅幕。窗兒外、有個梧桐樹。早一葉、兩葉落。<br>
  ●◎<font color="#FF6600">●</font>　⊙⊙●　◎●○○⊙<font color="#FF6600">●</font>　⊙○◎　◎●⊙⊙●　●◎◎　◎●<font color="#FF6600">●</font><br>
  獨倚屏山欲寐。月轉驚飛烏鵲。促織兒、聲響雖不大。敢教賢、睡不著。<br>
  ◎●⊙○◎●　●●○⊙○<font color="#FF6600">●</font>　◎◎⊙　⊙●○◎●　◎⊙⊙　◎◎<font color="#FF6600">●</font></p>
<p>宋人填《品令》者，類作俳語，其句讀亦不一，即前段起句，或三字、或四字、或五字不同，今擇其尤雅者，各以類列。此詞前段起句三字，有秦觀〔掉又懼〕詞、顏博文〔夜蕭索〕詞、辛棄疾〔更休說〕詞可校。惟秦詞別首〔幸自得〕詞、石孝友〔困無力〕詞，前段第二、三句，作四字兩句，而秦詞前後段第三句，又各押韻，因詞俚不錄。顏詞，前段起句〔夜蕭索〕，蕭字平聲；第二句〔側耳聽、青海樓頭吹角〕，側耳二字俱仄聲，青字平聲，秦詞〔天然個、品格於中壓一〕，壓字仄聲；辛詞，第三句〔甚今年、容貌八十歲〕，甚字仄聲，年字、容字俱平聲，八十二字俱仄聲；秦詞，結句〔語低低、笑咭咭〕，咭咭二字俱平聲，辛詞〔見底道、才十八〕，才字平聲；秦詞，後段起句〔每每秦樓相見〕，相字平聲，顏詞〔偷想紅啼深怨〕，偷字平聲，辛詞〔莫獻壽星香燭〕，壽字仄聲；秦詞，第二句〔見了無限憐惜〕，限字仄聲；顏詞，第三句〔紗窗外、懨懨新月上〕，紗窗二字俱平聲，外字仄聲，辛詞〔只消得、把筆輕輕去〕，把字仄聲，輕字平聲；秦詞，結句〔把不定、臉兒赤〕，不定二字俱仄聲，兒字平聲，顏詞〔應也則、睡不著〕，應字平聲，辛詞〔十字上、添一筆〕，添字平聲。譜內可平可仄據此。</p>
<p>又一體　雙調五十一字，前段五句三仄韻，後段四句兩仄韻</p>
<p>趙長卿<br>
  情難託。離愁重。悄愁沒處安著。那堪更一葉知秋。天色兒、漸冷落。<br>
  ○○<font color="#FF6600">●</font>　○○●　●○●●○<font color="#FF6600">●</font>　●○●●●○○　○●○　●●<font color="#FF6600">●</font><br>
  馬上征衫頻搵淚。一半斑斑汙卻。別來為憶叮嚀語。空贏得、瘦如削。<br>
  ●●○○○●●　●●○○○<font color="#FF6600">●</font>　●○●●○○●　○○●　●○<font color="#FF6600">●</font></p>
<p>此即曹詞體，惟換頭句七字，多一字，前後段第三句七字，各少一字異。按，汲古閣刻《惜香樂府》，此詞作《思越人》，注：向刻《品令》非。不知《思越人》從無仄韻之體，應照舊刻，編入《品令》。</p>
<p>又一體　雙調五十五字，前段五句四仄韻，後段五句五仄韻</p>
<p>周邦彥<br>
  夜闌人靜。月痕寄、梅梢疏影。簾外曲角欄杆近。舊攜手處。花霧寒成陣。<br>
  ◎○○<font color="#FF6600">●</font>　◎⊙●　⊙○⊙<font color="#FF6600">●</font>　○◎◎●○○<font color="#FF6600">●</font>　◎○●●　⊙●○○<font color="#FF6600">●</font><br>
  應是不禁愁與恨。縱相逢難問。黛眉曾把春山印。後期無定。腸斷香銷盡。<br>
  ⊙●◎○○●<font color="#FF6600">●</font>　●○○○<font color="#FF6600">●</font>　●⊙⊙◎○⊙<font color="#FF6600">●</font>　●○○<font color="#FF6600">●</font>　⊙●○○<font color="#FF6600">●</font></p>
<p>此詞前段起句四字，有方千里、楊澤民和詞可校。楊詞，後段第三句〔便如喝彩爭堂印〕，喝字仄聲；結句〔有幸君須盡〕，有字仄聲。又，楊無咎和詞，前段第四句〔笛聲誰噴〕，誰字平聲。譜內可平可仄據之，餘參陳、王二詞。</p>
<p>又一體　雙調五十五字，前後段各五句，四仄韻</p>
<p>陳允平<br>
  玉壺塵靜。蟾光透、一簾疏影。偏愛水月樓臺近。畫簾獨倚。風度寒香陣。<br>
  ●○○<font color="#FF6600">●</font>　○○●　●○○<font color="#FF6600">●</font>　○●●●○○<font color="#FF6600">●</font>　●○●●　○●○○<font color="#FF6600">●</font><br>
  猶記曲江煙水恨。歎淒涼誰問。夜深沙觜霜痕印。嚼花拌醉。枝上春無盡。<br>
  ○●●○○●<font color="#FF6600">●</font>　●○○○<font color="#FF6600">●</font>　●○○●○○<font color="#FF6600">●</font>　●○○●　○●○○<font color="#FF6600">●</font></p>
<p>此和周詞也，惟後段第四句不押韻異。</p>
<p>又一體　雙調五十五字，前後段各五句，五仄韻</p>
<p>王行<br>
  飛瓊環佩。立縹緲、香雲影裏。冰絲縈蹙霞綃帔。瑤階玉砌。雪月看初霽。<br>
  ○○○<font color="#FF6600">●</font>　●●●　○○●<font color="#FF6600">●</font>　○○○●○○<font color="#FF6600">●</font>　○○●<font color="#FF6600">●</font>　●●○○<font color="#FF6600">●</font><br>
  不待夭妍相嫵媚。任天然豐致。綽約仙姿真絕世。眾芳無地。先得東風意。<br>
  ●●○○○●<font color="#FF6600">●</font>　●○○○<font color="#FF6600">●</font>　●●○○○●<font color="#FF6600">●</font>　●○○<font color="#FF6600">●</font>　○●○○<font color="#FF6600">●</font></p>
<p>此即周詞體，惟前後段第四句俱押韻異。</p>
<p>又一體　雙調六十四字，前後段各七句，四仄韻</p>
<p>《梅苑》無名氏<br>
  山重雲起。斷橋外、池塘水。晚來風定。竹枝相亞。殘陽影裏。<br>
  ⊙○⊙<font color="#FF6600">●</font>　●⊙●　○○<font color="#FF6600">●</font>　◎○⊙●　◎○○●　⊙○◎<font color="#FF6600">●</font><br>
  多少風流。都在冷香疏蕊。<br>
  ⊙●○○　⊙●●○⊙<font color="#FF6600">●</font><br>
  江南千里。問折得、誰能寄。幾番歸去。酒醒月滿。欄杆十二。<br>
  ○○⊙<font color="#FF6600">●</font>　●◎●　○○<font color="#FF6600">●</font>　◎○⊙●　◎⊙◎●　⊙○◎<font color="#FF6600">●</font><br>
  且隱深溪。免笑等閒桃李。<br>
  ◎●○○　◎●◎○⊙<font color="#FF6600">●</font></p>
<p>此詞前後段起句俱四字、押韻，第二句俱六字，有《梅苑》詞三首、周紫芝、呂渭老、趙長卿諸詞可校。《梅苑》詞別首，前段第三、四、五句〔瓊枝玉樹，渾如傅粉，壽陽妝面〕，瓊字、渾字俱平聲，傅字仄聲；後段第六、七句〔且與從容，來歲和羹未晚〕，和字平聲，未字仄聲。譜內可平可仄據之，餘參貯存器、曾、卓三詞。</p>
<p>又一體　雙調六十四字，前後段各七句，四仄韻</p>
<p>周紫芝<br>
  霜蓬零亂。笑綠鬢、光陰晚。紫茱時節。小樓長醉。一川平遠。<br>
  ○○○<font color="#FF6600">●</font>　●●●　○○<font color="#FF6600">●</font>　●○○●　●○○●　●○○<font color="#FF6600">●</font><br>
  休說龍山佳會。此情不淺。<br>
  ○●○○○●　●○●<font color="#FF6600">●</font><br>
  黃花香滿。記白苧、吳歌軟。如今卻向。亂山叢裏。一枝重看。<br>
  ○○○<font color="#FF6600">●</font>　●●●　○○<font color="#FF6600">●</font>　○○●●　●○○●　●○○<font color="#FF6600">●</font><br>
  對著西風搔首。為誰腸斷。<br>
  ●●○○○●　●○○<font color="#FF6600">●</font></p>
<p>此與《梅苑》詞同，惟前後段第六、七句攤破句法，作六字一句、四字一句異。</p>
<p>又一體　雙調六十三字，前後段各七句，四仄韻</p>
<p>曾紆<br>
  紋漪漲淥。疏靄連孤鶩。一年春事。柳飛輕絮。筍添新竹。<br>
  ○○●<font color="#FF6600">●</font>　○●○○<font color="#FF6600">●</font>　●○○●　●○○●　●○○<font color="#FF6600">●</font><br>
  寂寞幽花。獨殿小園嫩綠。<br>
  ●●○○　●●●○●<font color="#FF6600">●</font><br>
  登臨未足。悵遊子、歸期促。他年清夢。千里猶到。城陰溪曲。<br>
  ○○●<font color="#FF6600">●</font>　●○●　○○<font color="#FF6600">●</font>　○○○●　○●○●　○○○<font color="#FF6600">●</font><br>
  應有淩波。時為故人凝目。<br>
  ○●○○　○●●○○<font color="#FF6600">●</font></p>
<p>此與《梅苑》詞同，惟前段第二句五字異。</p>
<p>又一體　雙調六十字，前後段各六句，三仄韻</p>
<p>卓田<br>
  立秋十日。早露出、新涼面。斜風急雨。戰退炎光一半。<br>
  ●○●●　●●●　○○<font color="#FF6600">●</font>　○○●●　●●○○●<font color="#FF6600">●</font><br>
  月上紗窗。疑是廣寒宮殿。<br>
  ●●○○　○●●○○<font color="#FF6600">●</font><br>
  無端宋玉。恁撩亂、生悲怨。一年好處。都被秋光佔斷。<br>
  ○○●●　●○●　○○<font color="#FF6600">●</font>　●○●●　○●○○●<font color="#FF6600">●</font><br>
  你且思量。今夜怎生消遣。<br>
  ●●○○　○●●○○<font color="#FF6600">●</font></p>
<p>此亦《梅苑》詞體，惟前後段第三、四、五句，各減二字，作四字一句、六字一句異。</p>
<p>又一體　雙調六十五字，前後段各六句，四仄韻</p>
<p>李清照<br>
  急雨驚秋曉。今歲較、秋風早。一觴一詠。更須莫負、晚風殘照。<br>
  ●●○○<font color="#FF6600">●</font>　⊙◎●　○○<font color="#FF6600">●</font>　◎○●●　●○●●　●○○<font color="#FF6600">●</font><br>
  可惜蓮花已謝。蓮房尚小。<br>
  ●●○○◎●　⊙⊙◎<font color="#FF6600">●</font><br>
  汀蘋岸草。怎稱得、人情好。有些言語。也待醉折、荷花向道。<br>
  ⊙○◎<font color="#FF6600">●</font>　●◎●　⊙○<font color="#FF6600">●</font>　●○○●　●◎●●　○○●<font color="#FF6600">●</font><br>
  道與荷花。人比去年總老。<br>
  ●●○○　○●●⊙●<font color="#FF6600">●</font></p>
<p>此詞前段起句五字，有類列黃詞二首可校，平仄俱參之。前段第五句六字、第六句四字，與前周紫芝〔霜蓮零亂〕詞及後黃庭堅〔敗葉霜天曉〕詞同。</p>
<p>又一體　雙調六十六字，前後段各七句，四仄韻</p>
<p>黃庭堅<br>
  鳳舞團團餅。恨分破、教孤另。金渠體淨。只輪慢碾。玉塵光瑩。<br>
  ●●○○<font color="#FF6600">●</font>　●○●　○○<font color="#FF6600">●</font>　○○●●　●○●●　●○○<font color="#FF6600">●</font><br>
  湯響松風。早減了二分酒病。<br>
  ○●○○　●●●●○●<font color="#FF6600">●</font><br>
  味濃香永。醉鄉路、成佳境。恰如燈下。故人萬里。歸來對影。<br>
  ●○○<font color="#FF6600">●</font>　●○●　○○<font color="#FF6600">●</font>　●○○●　●○●●　○○●<font color="#FF6600">●</font><br>
  口不能言。心下快活自省。<br>
  ●●○○　○●●○●<font color="#FF6600">●</font></p>
<p>此即〔急雨驚秋〕詞體，惟前段第六、七句仍照《梅苑》詞，於結句多一字，作七字句異。此亦襯字，採以備體。</p>
<p>又一體　雙調六十五字，前後段各六句，四仄韻</p>
<p>黃庭堅<br>
  敗葉霜天曉。漸鼓吹、催行棹。栽成桃李未開。便解銀章歸早。<br>
  ●●○○<font color="#FF6600">●</font>　●●●　○○<font color="#FF6600">●</font>　○○○●●○　●●○○○<font color="#FF6600">●</font><br>
  去取麒麟圖畫。要及年少。<br>
  ●●○○○●　●●○<font color="#FF6600">●</font><br>
  勸君醉倒。別語怎、醒時道。楚山千里暮雲。鎮鎖離人懷抱。<br>
  ●○●<font color="#FF6600">●</font>　●●●　●○<font color="#FF6600">●</font>　●○○●●○　●●○○○<font color="#FF6600">●</font><br>
  記取江州司馬。座中最老。<br>
  ●●○○○●　●○●<font color="#FF6600">●</font></p>
<p>此亦〔急雨驚秋〕詞體，惟攤破前段第三、四句，作六字兩句，後段第三、四、五、六句，作六字三句、四字一句異。以上詞十三首，各以類列，起句三字者，以曹詞為正體，趙詞及注中秦詞、石詞，皆變格也。起句四字、第二句七字者，以周詞為正體，若陳詞、王詞，皆變格也。起句四字、第二句六字者，以《梅苑》詞為正體，若周詞、曾詞、卓詞，皆變格也。起句五字者，以李詞為正體，若黃詞二首，皆變格也。此調體雖不一，亦稍盡其正變源流矣。<br>
</p>
</body>
</html>
