<html>
<head>
<title>探春令</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>探春令</b></font> 
</div>
<p>此調宋人俱詠初春風景，或詠梅花，故名《探春》。韓淲詞，有〔景龍燈火升平世〕句，名《景龍燈》。</p>
<p>雙調五十一字，前段五句三仄韻，後段四句三仄韻</p>
<p>宋徽宗<br>
  簾旌微動。峭寒天氣。龍池冰泮。杏花笑吐香紅淺。又還是、春將半。<br>
  ⊙○⊙●　●○○●　⊙○○<font color="#FF6600">●</font>　●○●●○○<font color="#FF6600">●</font>　●⊙●　○○<font color="#FF6600">●</font><br>
  清歌妙舞從頭按。等芳時開宴。記去年、對著東風。曾許不負鶯花願。<br>
  ⊙○◎●○⊙<font color="#FF6600">●</font>　●○○⊙<font color="#FF6600">●</font>　●●○　●●○○　○●●●○○<font color="#FF6600">●</font></p>
<p>此調有兩體，或前段四字三句起，或前段七字一句、五字一句起。此體乃四字三句起者，於中又有前結六字句，後結五字、七字句，或兩結皆五字句，或兩結皆六字句，悉以類列，按譜時便於參校也。此譜可平可仄，悉參類列八詞。</p>
<p>又一體　雙調五十二字，前段五句三仄韻，後段四句四仄韻</p>
<p>楊無咎<br>
  雪梅風柳。弄金鉤粉。峭寒猶淺。又還近、三五銀蟾滿。漸玉漏、聲初短。<br>
  ●○○●　●○○●　●○○<font color="#FF6600">●</font>　●⊙●　○●○○<font color="#FF6600">●</font>　●●●　○○<font color="#FF6600">●</font><br>
  樽前重約年時伴。揀燈詞先按。便直饒、心似蛾兒撩亂。也有春風管。<br>
  ○○○●○○<font color="#FF6600">●</font>　●○○○<font color="#FF6600">●</font>　●●○　○●○○○<font color="#FF6600">●</font>　●●○○<font color="#FF6600">●</font></p>
<p>此與徽宗詞同，惟前段第四句多一字，後結攤破句法，多押一韻異。趙長卿〔疏籬橫出〕詞，正與此同。趙詞，前段第四句〔悄一似、初睹東鄰女〕，一字仄聲，譜內據之，其餘可平可仄，已詳前詞，故不復注。</p>
<p>又一體　雙調五十二字，前後段各五句，三仄韻</p>
<p>趙長卿<br>
  數聲回雁。幾番疏雨。東風回暖。甚今年、立得春來晚。過人日、方相見。<br>
  ●○○●　●○○●　○○○<font color="#FF6600">●</font>　●○○　●●○○<font color="#FF6600">●</font>　●○●　○○<font color="#FF6600">●</font><br>
  縷金幡勝教先辦。著工夫裁剪。到那時賭當。須教滴惜。稱得梅妝面。<br>
  ●○○●○○<font color="#FF6600">●</font>　●○○○<font color="#FF6600">●</font>　●●○●●　○○●●　●●○○<font color="#FF6600">●</font></p>
<p>此與〔雪梅風柳〕詞同，惟後段第三句攤破句法，作兩句，不用韻異。</p>
<p>又一體　雙調五十二字，前段六句兩仄韻，後段五句三仄韻</p>
<p>趙長卿<br>
  溪橋山路。竹籬茆舍。淒涼風雨。被摧殘沮挫。精神依舊。無奈相思苦。<br>
  ○○○●　●○○●　○○○<font color="#FF6600">●</font>　●⊙○◎●　○○⊙●　⊙●○⊙<font color="#FF6600">●</font><br>
  東風故與收拾取。忍教他塵土。向綠窗繡戶。朱欄小檻。做個名花主。<br>
  ○○●●○●<font color="#FF6600">●</font>　●○○○<font color="#FF6600">●</font>　●●○●●　○○●●　●●○○<font color="#FF6600">●</font></p>
<p>此亦徽宗詞體，惟前段第四句添二字，作五字一句、四字一句，又結句減一字，亦作五字句異。趙詞別首〔雕牆風定〕詞、楊無咎〔東風初到〕詞，正與此同。按，趙詞別首，第四、五句〔料雪霜深處，司花神女〕，雪字仄聲，深字平聲，楊無咎詞〔料天臺不比，人間日月〕，日字仄聲；趙詞別首，結句〔暗裏焚百和〕，暗字、百字俱仄聲。</p>
<p>又一體　雙調五十二字，前段五句兩仄韻，後段四句三仄韻</p>
<p>趙長卿<br>
  而今風韻。舊時標緻。總皆奇絕。再相逢、還是春前臘後。粉面凝香雪。<br>
  ○○○●　●○○●　●○○<font color="#FF6600">●</font>　●○○　○●○○●●　●●○○<font color="#FF6600">●</font><br>
  芳心自與群花別。盡孤高清潔。那情懷、最是與人好處。冷淡黃昏月。<br>
  ○○●●○○<font color="#FF6600">●</font>　●○○○<font color="#FF6600">●</font>　●○○　●●●○●●　●●○○<font color="#FF6600">●</font></p>
<p>此與〔溪橋山路〕詞同，惟前段第四句、後段第三句，作上三下六句法異。趙詞別首〔雨孱風瘦〕詞，正與此同。</p>
<p>又一體　雙調五十二字，前段五句三仄韻，後段四句三仄韻</p>
<p>趙長卿<br>
  清江平淡。暗香瀟灑。滿林風露。漸枝上、也學楊花飛絮。輕逐春歸去。<br>
  ○○○●　●○○●　●○○<font color="#FF6600">●</font>　●○◎　●●○○○<font color="#FF6600">●</font>　○●○○<font color="#FF6600">●</font><br>
  東君著意勸遮護。總留他不住。幸西園、別有能言花貌。委曲關心愫。<br>
  ○○●●○○<font color="#FF6600">●</font>　●○○●<font color="#FF6600">●</font>　●○○　●●○○○●　●●○○<font color="#FF6600">●</font></p>
<p>此與〔而今風韻〕詞同，惟前段第四句押韻異。趙詞別首〔樓頭月滿〕詞，正與此同。按，趙詞別首，前段第四句〔為多情、役得神魂撩亂〕，情字平聲。</p>
<p>又一體　雙調五十二字，前段五句四仄韻，後段五句三仄韻</p>
<p>趙長卿<br>
  冰澌池面。柳搖金線。春光無限。問梅花底事、收香藏蕊。到此方舒展。<br>
  ○○○<font color="#FF6600">●</font>　●○○<font color="#FF6600">●</font>　○○○<font color="#FF6600">●</font>　●○○●●　○○○●　●●○○<font color="#FF6600">●</font><br>
  百花頭上俱休管。且驚開俗眼。看綠陰結子。成功調鼎。有甚遲和晚。<br>
  ●○○●○○<font color="#FF6600">●</font>　●○○●<font color="#FF6600">●</font>　●●○●●　○○○●　●●○○<font color="#FF6600">●</font></p>
<p>此亦與〔而今風韻〕詞同，惟前段第一、二句俱押韻異。</p>
<p>又一體　雙調五十三字，前段六句兩仄韻，後段五句三仄韻</p>
<p>趙長卿<br>
  冰簷垂箸。雪花飛絮。時方嚴肅。向尋常搖曳。凡花野草。怎生敢、誇紅綠。<br>
  ○○○●　●○○●　○○○<font color="#FF6600">●</font>　●○○○●　○○●●　●○●　○○<font color="#FF6600">●</font><br>
  江梅孤潔無拘束。只溫然如玉。自一般天賦。風流清秀。總不同粗俗。<br>
  ○○○●○○<font color="#FF6600">●</font>　●○○○<font color="#FF6600">●</font>　●●○○●　○○○●　●●○○<font color="#FF6600">●</font></p>
<p>此亦與〔而今風韻〕詞同，惟前段結句六字異。</p>
<p>又一體　雙調五十二字，前段五句三仄韻，後段四句四仄韻</p>
<p>楊無咎<br>
  梅英粉淡。柳梢金軟。蘭芽依舊。見萬家、燈火明如晝。正人月、圓時候。<br>
  ○○●●　●○○●　○○○<font color="#FF6600">●</font>　●●○　○●○○<font color="#FF6600">●</font>　●○●　○○<font color="#FF6600">●</font><br>
  挨香傍玉偷攜手。盡輕衫寒透。聽一聲、畫角催殘漏。惜歸去、頻回首。<br>
  ○○●●○○<font color="#FF6600">●</font>　●○○○<font color="#FF6600">●</font>　●●○　◎●○○<font color="#FF6600">●</font>　●⊙●　○○<font color="#FF6600">●</font></p>
<p>此詞後段第三句，入字押韻，六字折腰，楊詞別首〔搦見身分〕詞，正與此同。按，楊詞別首，後段第三句〔奈月華燈影交相照〕，燈字平聲；結句〔俏沒個商量地〕，沒字仄聲。</p>
<p>又一體　雙調五十二字，前後段各四句，三仄韻</p>
<p>晏幾道<br>
  綠楊枝上曉鶯啼。報融和天氣。被數聲、吹入紗窗裏。又驚起、嬌娥睡。<br>
  ◎○⊙●◎○○　●○○⊙<font color="#FF6600">●</font>　●◎○　⊙●○○<font color="#FF6600">●</font>　●⊙●　○○<font color="#FF6600">●</font><br>
  綠雲斜嚲金釵墜。惹芳心如醉。為少年、濕了鮫綃帕。上都是、相思淚。<br>
  ◎○⊙●○○<font color="#FF6600">●</font>　●⊙⊙⊙<font color="#FF6600">●</font>　●◎○　●●○○●　●⊙●　○○<font color="#FF6600">●</font></p>
<p>此詞前段七字一句、五字一句起者，有蔣捷、韓淲詞可校。韓詞，前段第三句〔問而今風轉蛾兒底〕，而字平聲；蔣詞，結句〔未抵我愁痕膩〕，抵字仄聲；韓詞，後段第三句〔這山城不道人能記〕，山字平聲；蔣詞，結句〔向粉靨空彈淚〕，粉字仄聲。譜內可平可仄據此，餘參下詞。</p>
<p>又一體　雙調五十二字，前段四句兩仄韻，後段四句三仄韻</p>
<p>《鳴鶴餘音》無名氏<br>
  草堂三鼓夢遊仙。到蓬萊閬苑。正白雲、滿地無人掃。信幽圃、香風旋。<br>
  ●○○●●○○　●○○●<font color="#FF6600">●</font>　●●○　●●○○●　●○●　○○<font color="#FF6600">●</font><br>
  群真朝列黃金殿。醉流霞瓊宴。頓覺來、一片清涼意。似明月、山頭見。<br>
  ○○○●○○<font color="#FF6600">●</font>　●○○○<font color="#FF6600">●</font>　●●○　●●○○●　●○●　○○<font color="#FF6600">●</font></p>
<p>此與晏詞同，惟前段第三句，不押韻異。</p>
<p>又一體　雙調五十二字，前段五句兩仄韻，後段五句三仄韻</p>
<p>趙長卿<br>
  去年元夜正錢塘。看天街燈火。鬧娥兒轉處。熙熙笑語。百萬紅妝女。<br>
  ●○○●●○○　●○○○<font color="#FF6600">●</font>　●○○●●　○○●●　●●○○<font color="#FF6600">●</font><br>
  今年肯把輕辜負。列熒煌千炬。趁閑身未老。良辰美景。款醉新歌舞。<br>
  ○○●●○○<font color="#FF6600">●</font>　●○○○<font color="#FF6600">●</font>　●○○●●　○○●●　●●○○<font color="#FF6600">●</font></p>
<p>此亦晏詞體，惟前後段第三句，各添一字，作五字一句、四字一句，兩結各減一字，作五字句異。</p>
<p>又一體　雙調五十二字，前後段各五句，四仄韻</p>
<p>趙長卿<br>
  笙歌間錯華筵啟。喜新春新歲。菜傳纖手。青絲輕細。和氣入、東風裏。<br>
  ○○●●○○<font color="#FF6600">●</font>　●○○○<font color="#FF6600">●</font>　●○○●　○○○<font color="#FF6600">●</font>　○●●　○○<font color="#FF6600">●</font><br>
  幡兒勝兒都姑娣。戴得更忔戲。願新春已後。吉吉利利。百事都如意。<br>
  ○○●○○○<font color="#FF6600">●</font>　●●●●<font color="#FF6600">●</font>　●○○●●　●●●<font color="#FF6600">●</font>　●●○○<font color="#FF6600">●</font></p>
<p>此亦晏詞體，惟前段第三句，作四字兩句，後段第三句，作五字一句、四字一句，兩結又前六字句、後五字句異。趙詞喜用方言，此更句讀參差，不足為法，採之聊以備體。<br>
</p>
</body>
</html>
