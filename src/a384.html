<html>
<head>
<title>隔浦蓮近拍</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>隔浦蓮近拍</b></font> 
</div>
<p>唐《白居易集》，有《隔浦蓮》曲，調名本此，一名《隔浦蓮》，又名《隔浦蓮近》。</p>
<p>雙調七十三字，前後段各八句、六仄韻</p>
<p>周邦彥<br>
  新篁搖動翠葆。曲徑通深窈。夏果收新脆。金丸落。驚飛鳥。<br>
  ⊙○⊙●●<font color="#FF6600">●</font>　◎●○○<font color="#FF6600">●</font>　●●⊙○●　○○◎　⊙⊙<font color="#FF6600">●</font><br>
  濃靄迷岸草。蛙聲鬧。驟雨鳴池沼。<br>
  ⊙●○●<font color="#FF6600">●</font>　○○<font color="#FF6600">●</font>　◎●○○<font color="#FF6600">●</font><br>
  水亭小。浮萍破處。簷花簾影顛倒。綸巾羽扇。困臥北窗清曉。<br>
  ◎○<font color="#FF6600">●</font>　○○●●　⊙○⊙●○<font color="#FF6600">●</font>　⊙○◎●　◎●◎○○<font color="#FF6600">●</font><br>
  屏裏吳山夢自到。驚覺。依然身在江表。<br>
  ⊙●○○●●<font color="#FF6600">●</font>　⊙<font color="#FF6600">●</font>　⊙○⊙●○<font color="#FF6600">●</font></p>
<p>此詞以此調及趙詞為正體，宋、元俱照此填，若吳詞、陸詞、彭詞之少押一韻，皆變格也。坊刻，或于〔水亭小〕句分段，今照趙彥端詞訂定。此詞前段第四、五句，坊刻或作〔金丸驚落飛鳥〕，《詞律》亦並作一句，引方千里和詞證之，今按史達祖詞〔虛堂中，自回互〕，又一首〔西風淨，不放冷〕，陳允平詞〔林幽樂，多禽鳥〕，趙聞禮詞〔楊花撲，春雲暖〕，錢應庚詞〔微微落，飛簷雨〕，俱作三字兩句，則周詞之作兩句，是亦一體也。按，史詞，前段起句〔洛神一醉未醒〕，洛字、一字俱仄聲；第四、五句〔虛堂中，自回互〕，中字平聲，自字仄聲，又〔西風靜，不放冷〕，放詞仄聲；陳詞，第六句〔斜陽堤畔草〕，陽字平聲；陸游詞，後段第五句〔零落塞鴻清影〕，零字平聲。譜內據此，其餘參下所採諸詞。前段起句〔翠〕字，參彭詞可平；第二句〔徑〕字，參趙詞可平；第六句〔靄〕字，參陳詞可平，〔岸〕字參陸詞可平。但查宋詞，多用仄聲者，宜仍用仄聲。又，前段結句〔鳴〕字，參彭詞可仄；後段第三句〔顛〕字，參史詞可仄；結句〔江〕字，參吳詞可仄。但查宋詞，多用平聲者，亦宜仍用平聲，填者審之。</p>
<p>又一體　雙調七十三字，前段七句六仄韻，後段八句六仄韻</p>
<p>趙彥端<br>
  西風吹斷夢草。起來芙蓉老。座上人誰在。辰參疏影相照。<br>
  ○○○●●<font color="#FF6600">●</font>　●○○○<font color="#FF6600">●</font>　●●○○●　○○○●○<font color="#FF6600">●</font><br>
  幽館寒意悄。簷聲小。醉語秋屏曉。<br>
  ○●○●<font color="#FF6600">●</font>　○○<font color="#FF6600">●</font>　●●○○<font color="#FF6600">●</font><br>
  記年少。相攜勝處。黃花香滿烏帽。如今將見。璧月瓊枝空好。<br>
  ●○<font color="#FF6600">●</font>　○○●●　○○○●○<font color="#FF6600">●</font>　○○○●　●●○○○<font color="#FF6600">●</font><br>
  准擬新春待見了。不道。些兒心事還惱。<br>
  ●●○○●●<font color="#FF6600">●</font>　●<font color="#FF6600">●</font>　○○○●○<font color="#FF6600">●</font></p>
<p>此與周詞同，惟前段第四、五句，作六字一句異。曾覿楊無咎、高觀國詞，俱照此填。</p>
<p>又一體　雙調七十三字，前段八句五仄韻，後段八句六仄韻</p>
<p>吳文英<br>
  榴花依舊照眼。愁褪紅絲腕。夢繞煙江路。汀菰綠。薰風晚。<br>
  ○○○●●<font color="#FF6600">●</font>　○●○○<font color="#FF6600">●</font>　●●○○●　○○●　○○<font color="#FF6600">●</font><br>
  年少驚送遠。吳蠶老。恨緒縈抽繭。<br>
  ○●○●<font color="#FF6600">●</font>　○○●　●●○○<font color="#FF6600">●</font><br>
  旅情懶。扁舟繫處。青簾濁酒須換。一番重午。旋買香蒲浮醆。<br>
  ●○<font color="#FF6600">●</font>　○○●●　○○●●○<font color="#FF6600">●</font>　●○○●　●●○○○<font color="#FF6600">●</font><br>
  新月湖光蕩素練。人散。紅衣香在兩岸。<br>
  ○●○○●●<font color="#FF6600">●</font>　○<font color="#FF6600">●</font>　○○○●●<font color="#FF6600">●</font></p>
<p>此與周詞同，惟前段第七句，不押韻異。</p>
<p>又一體　雙調七十三字，前段七句五仄韻，後段八句六仄韻</p>
<p>陸游<br>
  飛花如趁燕子。直度簾櫳裏。帳掩香雲暖。金籠鸚鵡驚起。<br>
  ○○○●●<font color="#FF6600">●</font>　●●○○<font color="#FF6600">●</font>　●●○○●　○○○●○<font color="#FF6600">●</font><br>
  凝恨慵梳洗。妝台畔。蘸粉纖纖指。<br>
  ○●○○<font color="#FF6600">●</font>　○○●　●●○○<font color="#FF6600">●</font><br>
  寶釵墜。才醒又困。厭厭中酒滋味。牆頭柳暗。過盡一年春事。<br>
  ●○<font color="#FF6600">●</font>　○○●●　○○●●○<font color="#FF6600">●</font>　○○●●　●●●○○<font color="#FF6600">●</font><br>
  罨畫高樓怕獨倚。千里。孤舟何處煙水。<br>
  ●●○○●●<font color="#FF6600">●</font>　○<font color="#FF6600">●</font>　○○○●○<font color="#FF6600">●</font></p>
<p>此與趙詞同，惟前段第六句，不押韻異。陸詞別首，〔煙霏散，水面飛金鏡〕，正與此同。</p>
<p>又一體　雙調七十三字，前段七句六仄韻，後段八句五仄韻</p>
<p>彭元遜<br>
  夜寒晴早人起。見柳知新翠。撼樹試花意。兩蜂狂救墮蕊。<br>
  ●○○●○<font color="#FF6600">●</font>　●●○○<font color="#FF6600">●</font>　●●●○<font color="#FF6600">●</font>　●○○●●<font color="#FF6600">●</font><br>
  見著羞懶避。春都在。時節到愁地。屏間字。<br>
  ●●○●<font color="#FF6600">●</font>　○○●　○●●○<font color="#FF6600">●</font>　○○<font color="#FF6600">●</font><br>
  香痕半搯。誤期一一曾記。朱弦漫鎖。不會近番慵脆。<br>
  ○○●●　●○●●○<font color="#FF6600">●</font>　○○●●　●●●○○<font color="#FF6600">●</font><br>
  強踏鞦韆似醉裏。扶下。眼花跕跕飛墜。<br>
  ●●○○●●<font color="#FF6600">●</font>　○●　●○●●○<font color="#FF6600">●</font></p>
<p>此詞見鳳林書院，與陸詞同，惟前段第三句押韻，後段第七句不押韻異。</p>
</body>
</html>
