<html>
<head>
<title>南鄉子</title>
<meta http-equiv="Content-Type" content="text/html; charset=utf-8">
</head>
<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>南鄉子</b></font> 
</div>
<p>唐教坊曲名。此詞有單調、雙調。單調者始自歐陽炯詞，馮延巳、李珣俱本此添字。雙調者始自馮延巳詞。《太和正音譜》注：越調。歐陽修本此減字，王之道、黃機、趙長卿，俱本此添字也。</p>
<p>單調二十七字，五句兩平韻、三仄韻</p>
<p>歐陽炯<br>
  畫舸停橈。槿花籬外竹橫橋。水上遊人沙上女。回顧。笑指芭蕉林裏住。<br>
  ●●○<font color="#FF6600">○</font>　◎⊙⊙◎●⊙<font color="#FF6600">○</font>　◎●⊙○○◎<font color="#FF6600">●</font>　○<font color="#FF6600">●</font>　◎●⊙○⊙●<font color="#FF6600">●</font></p>
<p>此詞單遍，平仄兩韻，與宋人兩段全押平韻者異。其可平可仄，即參譜內諸詞。</p>
<p>又一體　單調二十八字，五句兩平韻、三仄韻</p>
<p>歐陽炯<br>
  路入南中。桄榔葉暗蓼花紅。兩岸人家微雨後。收紅豆。葉底纖纖抬素手。<br>
  ●●○<font color="#FF6600">○</font>　○○●●●○<font color="#FF6600">○</font>　●●○○○●<font color="#FF6600">●</font>　○○<font color="#FF6600">●</font>　●●○○○●<font color="#FF6600">●</font></p>
<p>此與〔畫舸停橈〕詞同，惟第四句添一字，歐詞六首與此悉同。</p>
<p>又一體　單調二十八字，五句兩平韻、三仄韻</p>
<p>馮延巳<br>
  細雨濕秋風。金鳳花殘滿地紅。閑蹙黛眉慵不語。情緒。寂寞相思知幾許。<br>
  ●●●○<font color="#FF6600">○</font>　○●○○●●<font color="#FF6600">○</font>　○●●○○●<font color="#FF6600">●</font>　○<font color="#FF6600">●</font>　●●○○○●<font color="#FF6600">●</font></p>
<p>此與歐陽炯〔畫舸停橈〕詞同，惟起句添一字。按，《陽春集》馮詞二首悉同。</p>
<p>又一體　單調三十字，六句兩平韻、三仄韻</p>
<p>李珣<br>
  煙漠漠。雨淒淒。岸花零落鷓鴣啼。<br>
  ⊙◎●　●○<font color="#FF6600">○</font>　●○○●●○<font color="#FF6600">○</font><br>
  遠客扁舟臨野渡。思鄉處。潮退水平春色暮。<br>
  ◎◎○⊙○◎<font color="#FF6600">●</font>　⊙⊙<font color="#FF6600">●</font>　⊙●●○⊙●<font color="#FF6600">●</font></p>
<p>此亦與歐陽炯〔路入南中〕詞同，惟起作三字兩句異。唐人知音律，類能添字，此即宋詞襯字所自出也。按，《花間集》李詞十首，其第一句，或作〔攏雲髻〕；其第四句，或作〔迴塘深處遙相見〕，或作〔帶香遊女偎伴笑〕，或作〔春酒香熟鱸魚美〕，或作〔綠鬟紅臉誰家女〕；其第五句，或作〔爭窈窕〕，或作〔送春浦〕；結句，或作〔緩唱棹歌極浦去〕。譜內可平可仄據此。</p>
<p>又一體　雙調五十四字，前後段各五句四平韻</p>
<p>歐陽修<br>
  翠密紅繁。水國涼生未是寒。雨打荷花珠不定。輕翻。冷潑鴛鴦錦翅斑。<br>
  ●●○<font color="#FF6600">○</font>　●●○○●●<font color="#FF6600">○</font>　●●○○○●●　○<font color="#FF6600">○</font>　●●○○●●<font color="#FF6600">○</font><br>
  盡日憑欄。弄蕊拈花仔細看。偷得褭蹄新鑄樣。無端。藏在紅房粉豔間。<br>
  ●●○<font color="#FF6600">○</font>　●●○○●●<font color="#FF6600">○</font>　○●●○○●●　○<font color="#FF6600">○</font>　○●○○●●<font color="#FF6600">○</font></p>
<p>此即歐陽炯〔畫舸停橈〕詞體，再加一疊，惟第四、五句仍用平韻耳。按，歐集三詞悉同。</p>
<p>又一體　雙調五十六字，前後段各五句四平韻</p>
<p>馮延巳<br>
  細雨濕流光。芳草年年與恨長。回首鳳樓無限事。茫茫。鸞鏡鴛衾兩斷腸。<br>
  ●●●○<font color="#FF6600">○</font>　○●○○●●<font color="#FF6600">○</font>　○●●○○●●　○<font color="#FF6600">○</font>　○●○○●●<font color="#FF6600">○</font><br>
  魂夢任悠揚。睡起楊花滿繡床。薄倖不來門半掩。斜陽。負你殘春淚幾行。<br>
  ○●●○<font color="#FF6600">○</font>　●●○○●●<font color="#FF6600">○</font>　●●●○○●●　○<font color="#FF6600">○</font>　●●○○●●<font color="#FF6600">○</font></p>
<p>此即〔細雨濕秋風〕詞體，再加一疊，只第四、五句仍用平韻耳。宋元人俱如此填。</p>
<p>又一體　雙調五十六字，前後段各五句四平韻</p>
<p>王之道<br>
  天際彩虹垂。風起癡雲快一吹。原隰畇畇。春水更彌彌。布穀聲從野鳥知。<br>
  ○●●○<font color="#FF6600">○</font>　○●○○●●<font color="#FF6600">○</font>　○●○○　○●●○<font color="#FF6600">○</font>　●●○○●●<font color="#FF6600">○</font><br>
  初霽捲簾時。巷陌泥融燕子飛。午醉醒來。紅日欲平西。一碗新茶乳麵肥。<br>
  ○●●○<font color="#FF6600">○</font>　●●○○●●<font color="#FF6600">○</font>　●●●<font color="#000000">○</font>　○●●○<font color="#FF6600">○</font>　●●○○●●<font color="#FF6600">○</font></p>
<p>此即〔細雨濕流光〕詞體，惟前後段第三、四句作四字一句、五字一句異。</p>
<p>又一體　雙調五十八字，前後段各六句四平韻</p>
<p>黃機<br>
  簾幕閟深沉。燈暗香銷夜正深。花落畫屏。簷鳴細雨。岑岑。滴破相思萬里心。<br>
  ○●●○<font color="#FF6600">○</font>　○●○○●●<font color="#FF6600">○</font>　○●●○　○○●●　○<font color="#FF6600">○</font>　●●○○●●<font color="#FF6600">○</font><br>
  曉色未平分。翠被寒生不自禁。待得夢成。翻多惡況。堪顰。飛雁新來也誤人。<br>
  ●●●○<font color="#FF6600">○</font>　●●○○●●<font color="#FF6600">○</font>　●●●○　○○●●　○<font color="#FF6600">○</font>　○●○○●●<font color="#FF6600">○</font></p>
<p>又一體　雙調五十八字，前後段各六句四平韻</p>
<p>趙長卿<br>
  楚楚窄衣裳。腰身佔卻。多少風光。共說春來春去事。淒涼。懶對菱花暈曉妝。<br>
  ●●●○<font color="#FF6600">○</font>　○○●●　○●○<font color="#FF6600">○</font>　●●○○○●●　○<font color="#FF6600">○</font>　●●○○●●<font color="#FF6600">○</font>　<br>
  閑立近紅芳。遊蜂戲蝶。誤採真香。何事不歸巫峽去。思量。故到人間惱客腸。<br>
  ○●●○<font color="#FF6600">○</font>　○○●●　●●○<font color="#FF6600">○　</font>○●●○○●●　○<font color="#FF6600">○</font>　●●○○●●<font color="#FF6600">○</font></p>
<p>此亦〔細雨濕流光〕詞體，惟前後段第二句添一字，作四字兩句異。<br>
</p>
</body>
</html>
