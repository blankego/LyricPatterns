<html>
<head>
<title>應天長</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>應天長</b></font> 
</div>
<p>此調有令詞、慢詞。令詞始於韋莊，又有顧敻、毛文錫兩體，宋毛阡詞名《應天長令》；慢詞始于柳永，《樂章集》注：林鐘商調，又有周邦彥一體，名《應天長慢》。</p>
<p>雙調五十字，前後段各五句，四仄韻</p>
<p>韋莊<br>
  綠槐陰裏黃鸝語。深院無人春晝午。畫簾垂。金鳳舞。寂寞繡屏香一炷。<br>
  ◎⊙⊙◎○⊙<font color="#FF6600">●</font>　⊙●⊙○○●<font color="#FF6600">●</font>　◎○⊙　⊙◎<font color="#FF6600">●</font>　◎●◎○○●<font color="#FF6600">●</font><br>
  碧天雲。無定處。空有夢魂來去。夜夜綠窗風雨。斷腸君信否。<br>
  ●○○　○●<font color="#FF6600">●</font>　⊙●◎○○<font color="#FF6600">●</font>　◎●◎○⊙<font color="#FF6600">●</font>　◎⊙⊙◎<font color="#FF6600">●</font></p>
<p>此調始於此詞，顧詞、馮詞，由此減字，毛詞由此或添字、或減字，實正體也。韋詞別首，〔別來半歲〕詞，牛嶠〔雙眉淡薄〕詞，宋毛阡〔曲欄十二〕詞，正與之同。按，牛詞，前段起句〔雙眉淡薄藏心事〕，淡字仄聲；韋詞別首，第三、四句〔難相見，易相別〕，易字仄聲；牛詞，結句〔寶帳鴛鴦春睡美〕，鴛字平聲。譜內可平可仄據之，其餘參下所採令詞。</p>
<p>又一體　雙調四十九字，前段五句四仄韻，後段四句四仄韻</p>
<p>顧敻<br>
  瑟瑟羅裙金線縷。輕透鵝黃香畫襪。垂交帶。盤鸚鵡。嫋嫋翠翹移玉步。<br>
  ●●○○○●<font color="#FF6600">●</font>　○●○○○●<font color="#FF6600">●</font>　○○●　○○<font color="#FF6600">●</font>　●●●○○●<font color="#FF6600">●</font><br>
  背人勻檀注。慢轉橫波偷覷。斂黛春情暗許。倚屏慵不語。<br>
  ◎○○⊙<font color="#FF6600">●</font>　●●○○○<font color="#FF6600">●</font>　●●○○●<font color="#FF6600">●</font>　●○○●<font color="#FF6600">●</font></p>
<p>此與韋詞同，惟後段第一、二句，減去一字，作五字句異。換頭句，背字可平，檀字可仄，參下馮、毛二詞。</p>
<p>又一體　雙調四十九字，前段五句五仄韻，後段四句四仄韻</p>
<p>馮延巳<br>
  一彎初月臨鸞鏡。雲鬢鳳釵慵不整。珠簾靜。重樓迥。惆悵落花風不定。<br>
  ●○○●○○<font color="#FF6600">●</font>　○●●○○●<font color="#FF6600">●</font>　○○<font color="#FF6600">●</font>　○○<font color="#FF6600">●</font>　○●●○○●<font color="#FF6600">●</font><br>
  綠煙低柳徑。何處轤轤金井。昨夜更闌酒醒。春愁勝卻病。<br>
  ●○○●<font color="#FF6600">●</font>　○●●○○<font color="#FF6600">●</font>　●●○○●<font color="#FF6600">●</font>　○○●●<font color="#FF6600">●</font></p>
<p>此與顧詞同，惟前段第三句押韻異。按，此體只馮集有之，唐、宋人不作也。</p>
<p>又一體　雙調五十字，前後段各四句，四仄韻</p>
<p>毛文錫<br>
  平江波暖鴛鴦語。兩兩釣船歸極浦。盧州一夜風和雨。飛起淺沙翹雪鷺。<br>
  ○○○●○○<font color="#FF6600">●</font>　●●●○○●<font color="#FF6600">●</font>　○○◎●○○<font color="#FF6600">●</font>　○●●○○●<font color="#FF6600">●</font><br>
  漁燈明遠渚。蘭棹今宵何處。羅袂從風輕舉。愁煞採蓮女。<br>
  ○○○●<font color="#FF6600">●</font>　○●○○○<font color="#FF6600">●</font>　○●○○○<font color="#FF6600">●</font>　○●●○<font color="#FF6600">●</font></p>
<p>此亦與顧詞同，惟前段第三、四句，添一字，攤破三字兩句，作七字一句異。牛嶠〔玉樓春望〕詞，正與此合。按，牛詞，前段第三句〔黃鸝嬌囀聲初歇〕，嬌字平聲，譜內據之，其餘可平可仄，已見上三詞。</p>
<p>又一體　雙調九十四字，前段十句六仄韻，後段十句七仄韻</p>
<p>柳永<br>
  殘蟬聲斷絕。傍碧砌修梧。敗葉微脫。風露淒清。正是登高時節。<br>
  ○○○●<font color="#FF6600">●</font>　●●●⊙○　●◎○<font color="#FF6600">●</font>　⊙●⊙⊙　◎●⊙○○<font color="#FF6600">●</font><br>
  東籬霜乍結。綻金蕊、嫩香堪折。聚宴處。落帽風流。未饒前哲。<br>
  ⊙○○●<font color="#FF6600">●</font>　●⊙●　◎○○<font color="#FF6600">●</font>　◎●●　◎●○○　●⊙○<font color="#FF6600">●</font><br>
  把酒與君說。恁好景良辰。怎忍虛設。休效牛山。空對江天凝咽。<br>
  ◎◎◎⊙<font color="#FF6600">●</font>　●●◎○○　●◎⊙<font color="#FF6600">●</font>　○●○○　⊙●⊙○○<font color="#FF6600">●</font><br>
  塵勞無暫歇。遇良會、剩偷歡悅。歌未闕。杯興方濃。莫便中輟。<br>
  ○○○●<font color="#FF6600">●</font>　●⊙●　●○○<font color="#FF6600">●</font>　⊙●<font color="#FF6600">●</font>　○●○○　◎◎○<font color="#FF6600">●</font></p>
<p>此調九十四字者，始於此詞，葉詞之少押四韻、無名氏詞之多押一韻，皆從此詞出也。故譜內可平可仄，即參兩詞。</p>
<p>又一體　雙調九十四字，前段十句四仄韻，後段十句五仄韻</p>
<p>葉夢得<br>
  松陵秋已老。正柳岸田家。酒醅初熟。鱸膾蒪羹。萬里水天相續。<br>
  ○○○●●　●●●○○　●○○<font color="#FF6600">●</font>　○●○○　●●●○○<font color="#FF6600">●</font><br>
  扁舟臨浩渺。寄一葉、暮濤吞沃。青箬笠。西塞山前。自翻新曲。<br>
  ○○○●●　●●●　●○○<font color="#FF6600">●</font>　○●●　○●○○　●○○<font color="#FF6600">●</font><br>
  來往未應足。便細雨斜風。有誰拘束。陶寫中年。何待更須絲竹。<br>
  ○●●○<font color="#FF6600">●</font>　●●●○○　●○○<font color="#FF6600">●</font>　○●○○　○●●○○<font color="#FF6600">●</font><br>
  鴟彝千古意。算入手、比來尤速。最好是。千點雲屏。半篙澄綠。<br>
  ○○○●●　●●●　●○○<font color="#FF6600">●</font>　●●●　○●○○　●○○<font color="#FF6600">●</font></p>
<p>此與柳詞同，惟前段起句、前後段第六句、後段第八句，俱不押韻異。</p>
<p>又一體　雙調九十四字，前後段各十句，七仄韻</p>
<p>《古今詞話》無名氏<br>
  雕鞍成漫駐。望斷也不歸。院深天暮。倚遍舊日。曾共憑肩門戶。<br>
  ○○○●<font color="#FF6600">●</font>　●●●○○　●○○<font color="#FF6600">●</font>　●●●●　○●○○○<font color="#FF6600">●</font><br>
  踏青何處所。想醉拍、春衫歌舞。征旆舉。一步紅塵。一步回顧。<br>
  ●○○●<font color="#FF6600">●</font>　●●●　○○○<font color="#FF6600">●</font>　○●<font color="#FF6600">●</font>　●●○○　●●○<font color="#FF6600">●</font><br>
  行行愁獨語。想媚容今宵。怨郎不住。來為相思。卻又空將愁去。<br>
  ○○○●<font color="#FF6600">●</font>　●●○○○　●○●<font color="#FF6600">●</font>　○●○○　●●○○○<font color="#FF6600">●</font><br>
  人生無定據。歎後會、不知何處。愁萬縷。憑仗東風。和淚吹與。<br>
  ○○○●<font color="#FF6600">●</font>　●●●　●○○<font color="#FF6600">●</font>　○●<font color="#FF6600">●</font>　○●○○　○●○<font color="#FF6600">●</font></p>
<p>此亦柳詞體，惟前段第八句亦押韻異。</p>
<p>又一體　雙調九十八字，前後段各十一句，五仄韻</p>
<p>周邦彥<br>
  條風布暖。霏霧弄晴。池塘遍滿春色。正是夜台無月。沈沈暗寒食。<br>
  ⊙○●●　○●●○　○○◎◎○<font color="#FF6600">●</font>　●●●○○●　○○●○<font color="#FF6600">●</font><br>
  樑間燕。社前客。似笑我、閉門愁寂。亂花過。隔院芸香。滿地狼藉。<br>
  ○○●　◎⊙<font color="#FF6600">●</font>　◎●●　◎○○<font color="#FF6600">●</font>　●○◎　◎●⊙○　◎◎○<font color="#FF6600">●</font><br>
  長記那回時。邂逅相逢。郊外駐油壁。又見漢宮傳燭。飛煙五侯宅。<br>
  ○●●○○　◎●○○　○●●○<font color="#FF6600">●</font>　●●◎○○●　○○●○<font color="#FF6600">●</font><br>
  青青草。迷路陌。強載酒、細尋前跡。市橋遠。柳下人家。猶自相識。<br>
  ⊙○●　○●<font color="#FF6600">●</font>　●◎●　●○○<font color="#FF6600">●</font>　●⊙◎　◎●○○　⊙◎○<font color="#FF6600">●</font></p>
<p>此調九十八字者，始於此詞。前後段第七句以下，猶沿柳詞句讀，宋、元人俱依此填。若吳詞之多押一韻，康詞之句韻異同，王詞之多押兩韻，陳詞之句讀小異，皆變體也。前段第九、十句，蔣捷詞〔似瓊花，謫下紅裳〕，花字平聲，張矩詞〔算惟有，塔起半輪〕，半字仄聲；後段第九、十句，張詞〔夢仙遊，倚遍霓裳〕，遊字平聲。譜內可平可仄據此，其餘悉參吳、康、王、陳四詞。</p>
<p>又一體　雙調九十八字，前段十一句五仄韻，後段十一句六仄韻</p>
<p>吳文英<br>
  麗花鬥靨。清麝濺塵。春聲偏漏芳陌。竟路障空雲幕。冰壺侵霞色。<br>
  ●○●●　○●●○　○○○●○<font color="#FF6600">●</font>　●●●○○●　○○●○<font color="#FF6600">●</font><br>
  芙蓉鏡。詞賦客。競繡筆、醉嫌天窄。素娥下。小駐輕鑣。眼亂紅碧。<br>
  ○○●　○●<font color="#FF6600">●</font>　●●●　●○○<font color="#FF6600">●</font>　●○●　●●○○　●●○<font color="#FF6600">●</font><br>
  前事頓非昔。故苑年光。渾與世相隔。向暮巷空人絕。殘燈耿塵壁。<br>
  ○●●○<font color="#FF6600">●</font>　●●○○　○●●○<font color="#FF6600">●</font>　●●●○○●　○○●○<font color="#FF6600">●</font><br>
  淩波恨。簾戶寂。聽怨寫、墮梅哀笛。佇立久。雨暗河橋。譙漏疏滴。<br>
  ○○●　○●<font color="#FF6600">●</font>　●●●　●○○<font color="#FF6600">●</font>　●●●　●●○○　○●○<font color="#FF6600">●</font></p>
<p>此即周詞體，惟換頭句押韻異。</p>
<p>又一體　雙調九十八字，前段十一句六仄韻，後段十一句七仄韻</p>
<p>康與之<br>
  管弦繡陌。燈火畫橋。塵香舊時歸路。斷腸蕭娘。舊日風簾映朱戶。<br>
  ●○●●　○●●○　○○●○○<font color="#FF6600">●</font>　○●○○　●●○○●○<font color="#FF6600">●</font><br>
  鶯能舞。花解語。念後約、頓成輕負。緩雕轡。獨自歸來。憑欄情緒。<br>
  ○○<font color="#FF6600">●</font>　○●<font color="#FF6600">●</font>　●●●　●○○<font color="#FF6600">●</font>　●○●　●●○○　○○○<font color="#FF6600">●</font><br>
  楚岫在何處。香夢悠悠。花月更誰主。惆悵後期。空有鱗鴻寄紈素。<br>
  ●●●○<font color="#FF6600">●</font>　○●○○　○●●○<font color="#FF6600">●</font>　○●●○　○●○○●○<font color="#FF6600">●</font><br>
  枕前淚。窗外雨。翠幕冷、夜涼虛度。未應信。此度相思。寸腸千縷。<br>
  ●○<font color="#FF6600">●</font>　○●<font color="#FF6600">●</font>　●●●　●○○<font color="#FF6600">●</font>　●○●　●●○○　●○○<font color="#FF6600">●</font></p>
<p>此詞前後段第四、五句，俱作四字一句、七字一句，其換頭句及前後段第六句，又多押一韻，與周詞異。</p>
<p>又一體　雙調九十八字，前後段各十一句，六仄韻</p>
<p>王沂孫<br>
  疏簾蝶粉。幽逕燕泥。花間小雨初足。又是禁城寒食。輕舟泛晴淥。<br>
  ○○●●　○●●○　○○●●○<font color="#FF6600">●</font>　●●●○○<font color="#FF6600">●</font>　○○●○<font color="#FF6600">●</font><br>
  尋芳地。來去熟。尚彷彿。大堤南北。望楊柳、一片陰陰。搖曳新綠。<br>
  ○○●　○●<font color="#FF6600">●</font>　●●●　●○○<font color="#FF6600">●</font>　○○●　●●○○　○●○<font color="#FF6600">●</font><br>
  重訪豔歌人。聽取春聲。猶是杜郎曲。蕩漾去年春色。深深杏花屋。<br>
  ○●●○○　●●○○　○●●○<font color="#FF6600">●</font>　●●●○○<font color="#FF6600">●</font>　○○●○<font color="#FF6600">●</font><br>
  東風裏。曾與宿。記小刻、近窗新竹。舊遊遠。沈醉歸來。滿院銀燭。<br>
  ○○●　○●<font color="#FF6600">●</font>　●●●　●○○<font color="#FF6600">●</font>　●○●　○●○○　●●○<font color="#FF6600">●</font></p>
<p>此亦周詞體，惟前段第四句押韻異。</p>
<p>又一體　雙調九十八字，前後段各十句，五仄韻</p>
<p>陳允平<br>
  流鶯喚夢。芳草帶愁。東風料峭寒色。又見杏漿餳粥。家家禁煙食。<br>
  ○○●●　○●●○　○○●●○<font color="#FF6600">●</font>　●●●○○●　○○●○<font color="#FF6600">●</font><br>
  江湖幾年倦客。曾慣識、淒涼岑寂。苦吟瘦。蕭索詩腸。空媿郊籍。<br>
  ○○●○●<font color="#FF6600">●</font>　○●●　○○○<font color="#FF6600">●</font>　●○●　○●○○　○●○<font color="#FF6600">●</font><br>
  春事正溪山。柳霧花塵。深映翠羅壁。更謝多情雙燕。歸來舊庭宅。<br>
  ○●●○○　●●○○　○●●○<font color="#FF6600">●</font>　●●○○○●　○○●○<font color="#FF6600">●</font><br>
  晴絲亂遊巷陌。悵容易、萬紅陳跡。酒旗直。綠水橋邊。猶記曾識。<br>
  ○○●○●<font color="#FF6600">●</font>　●○●　●○○<font color="#FF6600">●</font>　●○●　●●○○　○●○<font color="#FF6600">●</font></p>
<p>此即和周詞也，惟前後段第六、七句，俱作六字一句異。<br>
</p>
</body>
</html>
