<html>
<head>
<title>菊花新</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>菊花新</b></font></div>
<p>《樂章集》注：中呂調。《齊東野語》云：《菊花新》譜，教坊都管王公謹作也。</p>
<p>雙調五十二字，前後段各四句，三仄韻</p>
<p>張先<br>
  墮髻慵妝來日暮。家在柳橋堤下住。衣緩絳綃垂。瓊樹嫋、一枝紅霧。<br>
  ●●○○○●<font color="#FF6600">●</font>　⊙●◎○⊙◎<font color="#FF6600">●</font>　○●●○○　○◎●　◎⊙○<font color="#FF6600">●</font><br>
  院深池靜花相妒。粉牆低、樂聲時度。長恐舞筵空。輕化作、彩雲飛去。<br>
  ◎○⊙◎○⊙<font color="#FF6600">●</font>　◎⊙○　◎○○<font color="#FF6600">●</font>　⊙◎●○○　⊙◎◎　●⊙○<font color="#FF6600">●</font></p>
<p>此調以此詞為正體，有柳永詞可校，若杜安世詞之多押一韻、或少押一韻，皆變格也。柳詞，前段結句〔先去睡鴛衾圖暖〕，鴛字平聲；後段起句〔須臾放了殘針線〕，放字仄聲。杜詞別首，後段起句〔兒夫心腸多薄倖〕，腸字平聲；第二句〔百計思難為拘檢〕，難字平聲；第三句〔幾回向伊言〕，回字平聲；柳詞，結句〔待時時看伊嬌面〕，待字仄聲，時時二字俱平聲。譜內可平可仄據之，餘參下詞。</p>
<p>又一體　雙調五十二字，前段四句四仄韻，後段四句三仄韻</p>
<p>杜安世<br>
  怎奈花殘鶯又老。檻裏青梅數枝小。新荷長池沼。當晴晝、燕子聲鬧。<br>
  ●●○○○●<font color="#FF6600">●</font>　●●○○●○<font color="#FF6600">●</font>　○○●○<font color="#FF6600">●</font>　○○●　●●○<font color="#FF6600">●</font><br>
  亭闌花綻顏色好。風雨催、等閒開了。酒醒暗思量。無個事、著甚煩惱。<br>
  ○○○●○●<font color="#FF6600">●</font>　○●○　●○○<font color="#FF6600">●</font>　●●●○○　○●●　●●○<font color="#FF6600">●</font></p>
<p>此與張詞同，惟前段第三句押韻異。按，《壽域詞》杜作二首，平仄微拗，別首換頭句不押韻，與此又小異。<br>
</p>
</body>
</html>
