<html>
<head>
<title>瑣寒窗</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>瑣寒窗</b></font></div>
<p>一名《鎖寒窗》，調見《片玉集》，蓋寒食詞也。因詞有〔靜鎖一庭愁雨〕及〔故人剪燭西窗雨〕句，取以為名。</p>
<p>雙調九十九字，前段十句四仄韻，後段十句六仄韻</p>
<p>周邦彥<br>
  暗柳啼鴉。單衣佇立。小簾朱戶。桐花半畝。靜鎖一庭愁雨。<br>
  ●●○○　○○●●　●○○<font color="#FF6600">●</font>　○○●●　◎●◎○○<font color="#FF6600">●</font><br>
  灑空階、更闌未休。故人剪燭西窗語。似楚江暝宿。風燈零亂。少年羈旅。<br>
  ●⊙○　⊙⊙◎⊙　◎○◎●○○<font color="#FF6600">●</font>　●◎○◎●　⊙○⊙●　●○○<font color="#FF6600">●</font><br>
  遲暮。嬉遊處。正店舍無煙。禁城百五。旗亭喚酒。付與高陽儔侶。<br>
  ○<font color="#FF6600">●</font>　○○<font color="#FF6600">●</font>　●◎●⊙⊙　●○◎<font color="#FF6600">●</font>　○○◎●　●●⊙○○<font color="#FF6600">●</font><br>
  想東園、桃李自春。小唇秀靨今在否。到歸時、定有殘英。待客攜樽俎。<br>
  ●⊙○　⊙●◎○　◎⊙●●○◎<font color="#FF6600">●</font>　●⊙○　◎●○○　●◎○⊙<font color="#FF6600">●</font></p>
<p>此調以此詞及張詞為正體，若張詞別首及楊詞之添字，程詞之減字，皆變體也。此詞前結五字一句、四字兩句，方千里、楊澤民、陳允平和詞及吳文英、王沂孫、抱素詞，皆依此填。按，蕭允之詞，第八、九、十句〔奈柳邊占得，一庭新暝，又還留住〕，一字仄聲，陳詞，〔歎十年南北，西湖倦客，曲江行旅〕，南字平聲；陳詞，後段第七、八句〔念舊遊、九陌香塵，倡條冶葉還在否〕，九字仄聲，香字平聲。譜內可平可仄據此，餘參所採諸詞。陳詞，後段起句〔日暮花深處〕，日字入聲；第五、六句〔攜樽共約，詩酒雲朋月侶〕，月字入聲。此以入作平，不注可仄。蕭詞，後段第七句〔倚欄杆、斜陽又西〕，陽字平聲，此偶誤，亦不必從。</p>
<p>又一體　雙調九十九字，前段九句四仄韻，後段十句六仄韻</p>
<p>張炎<br>
  亂雨敲春。深煙帶晚。水窗慵憑。空簾慢捲。數日更無花影。<br>
  ●●○○　○○●●　●○○<font color="#FF6600">●</font>　○○●●　●●●○○<font color="#FF6600">●</font><br>
  怕依然、舊時燕歸。定應未識江南冷。最憐他、樹底嫣紅。不語背人吹盡。<br>
  ●○○　●○○●　●○●●○○<font color="#FF6600">●</font>　●○○　●●○○　●●●○○<font color="#FF6600">●</font><br>
  清潤。通幽徑。待移燈剪韭。試香溫鼎。分明醉裏。過了幾番風信。<br>
  ○<font color="#FF6600">●</font>　○○<font color="#FF6600">●</font>　●○○●●　●○○<font color="#FF6600">●</font>　○○●●　●●●○○<font color="#FF6600">●</font><br>
  想竹間、高閣半閑。小車未來猶自等。傍新晴、隔柳呼船。待教潮信穩。<br>
  ●●○　○●●○　●○●○○●<font color="#FF6600">●</font>　●○○　●●○○　●○○●<font color="#FF6600">●</font></p>
<p>此與周詞同，惟前結作七字一句、六字一句異。按，楊澤民詞，前結〔似向人、欲說離愁，因念未歸行旅〕；蕭允之詞，前結〔悵佳人、有約難來，綠遍滿庭芳草〕，正與此同。</p>
<p>又一體　雙調一百字，前段九句四仄韻，後段十句七仄韻</p>
<p>楊無咎<br>
  柳暗藏鴉。花深見蝶。物華如繡。情多思遠。又是一番清瘦。<br>
  ●●○○　○○●●　●○○<font color="#FF6600">●</font>　○○●●　●●●○○<font color="#FF6600">●</font><br>
  憶前回、庭樹未春。個人預約同攜手。恨遲留、載酒期程。孤負踏青時候。<br>
  ●○○　○●●○　●○●●○○<font color="#FF6600">●</font>　●○○　●●○○　○●●○○<font color="#FF6600">●</font><br>
  搔首。雙眉暗鬥。況無似今年。一春晴晝。風僝雨僽。直得恁時迤逗。<br>
  ○<font color="#FF6600">●</font>　○○●<font color="#FF6600">●</font>　●○●○○　●○○<font color="#FF6600">●</font>　○●●<font color="#FF6600">●</font>　●●●○○<font color="#FF6600">●</font><br>
  想閑窗、針線倦拈。寂寞細撚酴醾嗅。待還家、定是冤人。淚粉零襟袖。<br>
  ●○○　○●●○　●●●●○○<font color="#FF6600">●</font>　●○○　●●○○　●●○○<font color="#FF6600">●</font></p>
<p>此與周詞同，惟後段起句添一字，第四句多押一韻異。汲古閣刻，換頭句作〔忽雙眉暗鬥〕，脫〔搔首〕二字，多一〔忽〕字；第七句〔直得迤逗〕，脫〔恁時〕二字，今依《詞緯》校正。後段第五句，僝字仄聲，恐是誤用，不注入譜。</p>
<p>又一體　雙調一百字，前段十句五仄韻，後段十句七仄韻</p>
<p>張炎<br>
  斷碧分山。空簾剩月。故人天外。香留酒殢。蝴蝶一生花裏。<br>
  ●●○○　○○●●　●○○<font color="#FF6600">●</font>　○○●<font color="#FF6600">●</font>　○●●○○<font color="#FF6600">●</font><br>
  想如今、醉魂未醒。夜台夢語秋聲碎。自中仙去後。詞箋賦筆。便無清致。<br>
  ●○○　●○●●　●○●●○○<font color="#FF6600">●</font>　●○○●●　○○●●　●○○<font color="#FF6600">●</font><br>
  都是。淒涼意。悵玉笥埋雲。錦袍歸水。形容憔悴。料應也、孤吟山鬼。<br>
  ○<font color="#FF6600">●</font>　○○<font color="#FF6600">●</font>　●●●○○　●○○<font color="#FF6600">●</font>　○○○<font color="#FF6600">●</font>　●○●　○○○<font color="#FF6600">●</font><br>
  那知人、彈折素弦。黃金鑄出相思淚。但柳枝、門掩枯陰。候蛩啼暗葦。<br>
  ●○○　○●●○　○○●●○○<font color="#FF6600">●</font>　●●○　○●○○　●○○●<font color="#FF6600">●</font></p>
<p>此與周詞同，惟前段第四句、後段第五句，多押一韻，第六句添一字，作上三下四句法異。</p>
<p>又一體　雙調九十八字，前段十句四仄韻，後段九句五仄韻</p>
<p>程先<br>
  雨洗紅塵。雲迷翠麓。小車難去。淒涼感慨。未有今年春暮。<br>
  ●●○○　○○●●　●○○<font color="#FF6600">●</font>　○○●●　●●○○○<font color="#FF6600">●</font><br>
  想曲江、水邊麗人。影沈香歇誰為主。但兔葵燕麥。風前搖盪。徑花成土。<br>
  ●●○　●○●○　●○○●○○<font color="#FF6600">●</font>　●●○●●　○○○●　●○○<font color="#FF6600">●</font><br>
  空被多情苦。慶會難逢。少年幾許。紛紛沸鼎。負了青陽凡五。<br>
  ○●○○<font color="#FF6600">●</font>　●●○○　●○●<font color="#FF6600">●</font>　○○●●　●●○○○<font color="#FF6600">●</font><br>
  待何時、重享太平。典衣貰酒相爾汝。算蘭亭、有此歡娛。又卻悲今古。<br>
  ●○○　○●●○　●○●●○●<font color="#FF6600">●</font>　●○○　●●○○　●●○○<font color="#FF6600">●</font></p>
<p>此亦周詞體，惟換頭句不藏短韻，第二句減一字異。<br>
</p>
</body>
</html>
