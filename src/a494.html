<html>
<head>
<title>滿江紅</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>滿江紅</b></font></div>
<p>此調有仄韻、平韻兩體，仄韻詞，宋人填者最多，其體不一，今以柳詞為正體，其餘各以類列，《樂章集》注仙呂調，高栻詞注南呂調；平韻詞，只有姜詞一體，宋元人俱如此填。</p>
<p>雙調九十三字，前段八句四仄韻，後段十句五仄韻</p>
<p>柳永<br>
  暮雨初收。長川靜、征帆夜落。臨島嶼、蓼煙疏淡。葦風蕭索。<br>
  ◎●○○　⊙⊙●　⊙○◎<font color="#FF6600">●</font>　⊙◎◎　◎○⊙●　◎○○<font color="#FF6600">●</font>　<br>
  幾許漁人橫短艇。盡將燈火歸村落。遣行客、當此念回程。傷漂泊。<br>
  ◎●⊙○○●●　◎○⊙●○○<font color="#FF6600">●</font>　●⊙◎　⊙●●○○　○○<font color="#FF6600">●</font><br>
  桐江好。煙漠漠。波似染。山如削。繞嚴陵灘畔。鷺飛魚躍。<br>
  ○⊙●　○◎<font color="#FF6600">●</font>　○◎●　○○<font color="#FF6600">●</font>　◎⊙⊙⊙◎　◎⊙○<font color="#FF6600">●</font><br>
  遊宦區區成底事。平生況有雲泉約。歸去來、一曲仲宣吟。從軍樂。<br>
  ⊙●⊙○○●●　⊙○◎●○○<font color="#FF6600">●</font>　⊙◎⊙　◎●●○○　○○<font color="#FF6600">●</font></p>
<p>此調押仄聲韻者，以柳詞此體為定格，若張詞之多押兩韻，戴詞之多押一韻，呂詞之減字，蘇、趙、辛、柳、杜詞之添字，以及葉詞之句讀異同，王詞之句讀全異，皆變格也。周紫芝詞，前後兩結〔問向晚、誰欲畫漁蓑，寒江立〕，〔便准擬、一醉廣寒宮，千山白〕，向晚、准擬四字俱仄聲；〔把功名、收拾付君侯，如椽筆〕，〔正梅花、萬里雪深時，須相憶〕，功名、梅花四字俱平聲；程垓詞，〔但獨褰、幽幌悄無音，傷離別〕，〔問甚時、重理錦囊書，從頭說〕，獨字、甚字俱仄聲，褰字、時字俱平聲，均屬正體，填者不拘。又，換頭四句，原屬六字折腰兩句，當以此詞之平仄為定格，如譜內張詞、戴詞亦為合格，若蔡伸詞起句之〔並蘭舟〕，舟字平聲；范成大詞，起句之〔志千里〕，志字仄聲；袁去華詞，第二句之〔道傍李〕，道字仄聲；曹冠詞，第三句之〔醉夢裏〕，醉字仄聲；楊炎昶詞，第四句之〔酒無力〕，酒字仄聲，非定格也。又，侯寘詞，後段第六句〔經營拂掠〕，拂字入聲；張炎詞，結句〔白鷗識〕，白字入聲，此皆以入作平，不注可仄。又，蘇軾詞，後段第七句〔欲向佳人訴離恨〕，離字平聲；柳詞別首，後段第九句〔待到頭，終究問伊著〕，著字仄聲；趙師俠詞，結句〔無杜宇〕，杜字仄聲，此皆偶誤，亦不注可平可仄。按，張孝祥詞，前段第三、四句〔動遠思、空江小艇，高丘喬水〕，高字平聲；范成大詞，後段第六句〔桃根雙楫〕，桃字平聲，譜內據此，餘參張元幹以下八詞。</p>
<p>又一體　雙調九十三字，前段八句五仄韻，後段十句六仄韻</p>
<p>張元幹<br>
  春水連天。桃花浪、幾番風惡。雲乍起、遠山遮盡。晚風還作。<br>
  ○●○○　○○●　●○○<font color="#FF6600">●</font>　○●●　●○○●　●○○<font color="#FF6600">●</font><br>
  綠遍芳洲生杜若。數帆帶雨煙中落。認向來、沙觜共停橈。傷飄泊。<br>
  ●●○○○●<font color="#FF6600">●</font>　●○●●○○<font color="#FF6600">●</font>　●●○　○●●○○　○○<font color="#FF6600">●</font><br>
  寒猶在。衾偏薄。腸欲斷。愁難著。倚篷窗無寐。引杯孤酌。<br>
  ○○●　○○<font color="#FF6600">●</font>　○●●　○○<font color="#FF6600">●</font>　●○○○●　●○○<font color="#FF6600">●</font><br>
  寒食清明都過卻。可憐辜負年時約。想小樓、日日望歸舟。人如削。<br>
  ○●○○○●<font color="#FF6600">●</font>　●○○●○○<font color="#FF6600">●</font>　●●○　●●●○○　○○<font color="#FF6600">●</font></p>
<p>此與柳詞同，惟前段第五句、後段第七句皆押韻異。按，程珌〔頗恨登臨〕詞，前段第五、六句〔當日臥龍商略處，秦淮王氣真何許〕，後段第七、八句〔可笑唐人無意度，卻言此虎淩波去〕，正與此同。</p>
<p>又一體　雙調九十三字，前段八句四仄韻，後段十句六仄韻</p>
<p>戴復古<br>
  赤壁磯頭。一番過、一番懷古。想當時、周郎年少。氣吞區宇。<br>
  ●●○○　●○●　●○○<font color="#FF6600">●</font>　●○○　○○○●　●○○<font color="#FF6600">●</font><br>
  萬騎臨江貔虎噪。千艘列炬魚龍怒。捲長波、一鼓困曹瞞。今如許。<br>
  ●●○○○●●　○○●●○○<font color="#FF6600">●</font>　●○○　●●●○○　○○<font color="#FF6600">●</font><br>
  江上渡。江邊路。形勝地。興亡處。覽遺蹤。勝讀史書言語。<br>
  ○●<font color="#FF6600">●</font>　○○<font color="#FF6600">●</font>　○●●　○○<font color="#FF6600">●</font>　●○○　●●●○○<font color="#FF6600">●</font><br>
  幾度東風吹世換。千年往事隨潮去。問道傍、楊柳為誰春。搖金縷。<br>
  ●●○○○●●　○○●●○○<font color="#FF6600">●</font>　●●○　○●●○○　○○<font color="#FF6600">●</font></p>
<p>此與柳詞同，惟換頭句多押一韻。按，晁補之〔莫話南征〕詞，〔清時事，羈遊意，盡付與，狂歌醉〕，段克己詞，〔活國手，談天口，都付與，尊中酒〕，正與此同。此詞後段第五、六句，作上三下六句法，宋詞如此者甚多，如柳詞別首之〔盡思量，休又怎生休得〕，周紫芝詞，〔又何如，聊遣舞衣紅濕〕，皆與此同。</p>
<p>又一體　雙調九十一字，前段八句四仄韻，後段十句五仄韻</p>
<p>呂渭老<br>
  燕拂危檣。斜日外、數峰凝碧。正暗潮生渚。暮風飄席。<br>
  ●●○○　○●●　●○○<font color="#FF6600">●</font>　●●○○●　●○○<font color="#FF6600">●</font><br>
  初過南村沽酒市。連空十頃菱花白。想故人、輕箑障遊絲。聞遙笛。<br>
  ○●○○○●●　○○●●○○<font color="#FF6600">●</font>　●●○　○●●○○　○○<font color="#FF6600">●</font><br>
  魚與雁。通消息。心與夢。空牽役。到如今相見。怎生休得。<br>
  ○●●　○○<font color="#FF6600">●</font>　○●●　○○<font color="#FF6600">●</font>　●○○○●　●○○<font color="#FF6600">●</font><br>
  斜抱琵琶傳密意。一襟新月橫空碧。問甚時、同作醉中仙。煙霞客。<br>
  ○●○○○●●　●○○●○○<font color="#FF6600">●</font>　●●○　○●●○○　○○<font color="#FF6600">●</font></p>
<p>此亦柳詞體，惟前段第三句減二字異。按，程垓詞，〔況人間元似，泛家浮宅〕，呂本中詞，〔對一川平野，數椽茅屋〕，康與之詞，〔正青春未老，流鶯方歇〕，嚴羽詞，〔正錢塘江上，潮頭如雪〕，俱與此同。</p>
<p>又一體　雙調八十九字，前段七句四仄韻，後段十句五仄韻</p>
<p>呂渭老<br>
  晚浴新涼。風蒲亂、松梢見月。庭陰盡、暮蟬啼歇。<br>
  ●●○○　○○●　○○●<font color="#FF6600">●</font>　○○●　●○○<font color="#FF6600">●</font><br>
  螢繞井闌簾入燕。荷香蘭氣供搖箑。賴晚來、一雨洗遊塵。無些熱。<br>
  ○●●○○●●　○○○●○○<font color="#FF6600">●</font>　●●○　●●●○○　○○<font color="#FF6600">●</font><br>
  心下事。峰重疊。人甚處。星明滅。想行雲應在。鳳凰城闕。<br>
  ○●●　○○<font color="#FF6600">●</font>　○●●　○○<font color="#FF6600">●</font>　●○○○●　●○○<font color="#FF6600">●</font><br>
  曾約佳期同菊蕊。當時共指燈花說。據眼前、何日是西風。吹涼葉。<br>
  ○●○○○●●　○○●●○○<font color="#FF6600">●</font>　●●○　○●●○○　○○<font color="#FF6600">●</font></p>
<p>此亦柳詞體，惟前段第三句減四字。按，呂詞別首〔笑語移時〕詞，〔鮮明是、晚來妝飾〕，正與此同。</p>
<p>又一體　雙調九十四字，前段八句四仄韻，後段十句五仄韻</p>
<p>蘇軾<br>
  東武南城。新堤固、漣漪初溢。隱隱遍、長林高阜。臥紅堆碧。<br>
  ○●○○　○○●　○○○<font color="#FF6600">●</font>　●●●　○○○●　●○○<font color="#FF6600">●</font><br>
  枝上殘花吹盡也。與君試向江邊覓。問向前、猶有幾多春。三之一。<br>
  ○●○○○●●　●○●●○○<font color="#FF6600">●</font>　●●○　○●●○○　○○<font color="#FF6600">●</font><br>
  官裏事。何時畢。風雨外。無多日。相將泛曲水。滿城爭出。<br>
  ○●●　○○<font color="#FF6600">●</font>　○●●　○○<font color="#FF6600">●</font>　○○●●●　●○○<font color="#FF6600">●</font><br>
  君不見、蘭亭修禊事。當時坐上皆豪逸。到如今、修竹滿山陰。空陳跡。<br>
  ○●●　○○○●●　○○●●○○<font color="#FF6600">●</font>　●○○　○●●○○　○○<font color="#FF6600">●</font></p>
<p>此亦與柳詞同，惟後段第七句添一字。按，蘇軾別首〔憂喜相尋〕詞，後段第七、八句〔君不見、周南歌漢廣，天教夫子休喬木〕，李嬰〔荊楚風煙〕詞，〔君不見、淩煙冠劍客，何人氣貌長似舊〕，正與此同。</p>
<p>又一體　雙調九十四字，前段八句四仄韻，後段十句五仄韻</p>
<p>趙鼎<br>
  慘結秋陰。西風送、絲絲雨濕。凝望眼、征鴻幾字。暮投沙磧。<br>
  ●●○○　○○●　○○●<font color="#FF6600">●</font>　○●●　○○●●　●○○<font color="#FF6600">●</font><br>
  欲往鄉關何處是。水雲浩蕩連南北。但修眉、一抹有無中。遙山色。<br>
  ●●○○○●●　●○●●○○<font color="#FF6600">●</font>　●○○　●●●○○　○○<font color="#FF6600">●</font><br>
  天涯路。江上客。腸欲斷。頭應白。空搔首興歎。暮年離隔。<br>
  ○○●　○●<font color="#FF6600">●</font>　○●●　○○<font color="#FF6600">●</font>　○○●○●　●○○<font color="#FF6600">●</font><br>
  欲待忘憂除是酒。奈酒行欲盡愁無極。便挽將、江水入樽罍。澆胸臆。<br>
  ●●○○○●●　●●○●●○○<font color="#FF6600">●</font>　●●○　○●●○○　○○<font color="#FF6600">●</font></p>
<p>此亦與柳詞同，惟後段第八句添一字。按，李昴英〔薄冷催霜〕詞，後段第七、八句〔萬里寒雲迷北斗，望遠峰夕照類西顧〕，正與此同。</p>
<p>又一體　雙調九十四字，前段八句四仄韻，後段十句五仄韻</p>
<p>辛棄疾<br>
  點火櫻桃。照一架、酴醾如雪。春正好、見龍孫穿破。紫苔蒼壁。<br>
  ●●○○　●●●　○○○<font color="#FF6600">●</font>　○●●　●○○○●　●○○<font color="#FF6600">●</font><br>
  乳燕引雛飛力弱。流鶯喚友嬌聲怯。問春歸、不肯帶愁歸。腸千結。<br>
  ●●●○○●●　○○●●○○<font color="#FF6600">●</font>　●○○　●●●○○　○○<font color="#FF6600">●</font><br>
  層樓望。春山疊。家何在。煙波隔。把古今遺恨。向他誰說。<br>
  ○○●　○○<font color="#FF6600">●</font>　○○●　○○<font color="#FF6600">●</font>　●●○○●　●○○<font color="#FF6600">●</font><br>
  蝴蝶不傳千里夢。子規叫斷三更月。聽聲聲、枕上勸人歸。歸難得。<br>
  ○●●○○●●　●○●●○○<font color="#FF6600">●</font>　●○○　●●●○○　○○<font color="#FF6600">●</font></p>
<p>此亦與柳詞同，惟前段第三句添一字異。</p>
<p>又一體　雙調九十七字，前段八句五仄韻，後段十句六仄韻</p>
<p>柳永<br>
  萬恨千愁。將年少、衷腸牽繫。殘夢斷、酒醒孤館。夜長滋味。<br>
  ●●○○　○○●　○○○<font color="#FF6600">●</font>　○●●　●○○●　●○○<font color="#FF6600">●</font><br>
  可怕許、枕前多少意。到如今、兩總無終始。獨自個、贏得不成眠。成憔悴。<br>
  ●●●　●○○●<font color="#FF6600">●</font>　●○○　●●○○<font color="#FF6600">●</font>　●●●　○●●○○　○○<font color="#FF6600">●</font><br>
  添傷感。消何計。空只恁。厭厭地。無人處思量。幾度垂淚。<br>
  ○○●　○○<font color="#FF6600">●</font>　○●●　○○<font color="#FF6600">●</font>　○○●○○　●●○<font color="#FF6600">●</font><br>
  不會得、都來些子事。甚恁底、抵死難拌棄。待到頭、終久問伊著。如何是。<br>
  ●●●　○○○●<font color="#FF6600">●</font>　●●●　●●○○<font color="#FF6600">●</font>　●●○　○●●○●　○○<font color="#FF6600">●</font></p>
<p>此即〔暮雨初收〕詞體，惟前段第五、六句，後段第七、八句各添一襯字，又意字、事字皆押韻。</p>
<p>又一體　雙調九十四字，前段九句四仄韻，後段十句五仄韻</p>
<p>杜衍<br>
  無利無名。無榮無辱。無煩無惱。夜燈前、獨歌獨酌。獨吟獨笑。<br>
  ○○○●　○○○●　○○○<font color="#FF6600">●</font>　●○○　●○●●　●○●<font color="#FF6600">●</font><br>
  又值群山初雪滿。又兼明月交光好。便假饒、百歲擬如何。從他老。<br>
  ●●○○○●●　●○○●○○<font color="#FF6600">●</font>　●●○　●●●○○　○○<font color="#FF6600">●</font><br>
  知富貴。誰能保。知功業。何時了。算簞瓢金玉。所爭多少。<br>
  ○●●　○○<font color="#FF6600">●</font>　○○●　○○<font color="#FF6600">●</font>　●○○○●　●○○<font color="#FF6600">●</font><br>
  一瞬光陰何足道。但思行樂常不早。待春來、攜酒殢東風。眠芳草。<br>
  ●●○○○●●　●○○●○●<font color="#FF6600">●</font>　●○○　○●●○○　○○<font color="#FF6600">●</font></p>
<p>此詞見《花草粹編》，採之《言行錄》，即柳詞九十三字體，惟前段第一句平仄不同，第二句添一襯字、作四字兩句，若減去襯字，則〔無榮辱無煩無惱〕，仍是上三下四句法，便合調矣。</p>
<p>又一體　雙調九十一字，前段八句四仄韻，後段十句五仄韻</p>
<p>葉夢得<br>
  雪後郊原。煙林外、梅花初坼。春欲半。猶自探春消息。<br>
  ●●○○　○○●　○○○<font color="#FF6600">●</font>　○●●　○●●○○<font color="#FF6600">●</font><br>
  一眼平蕪看不盡。夜來小雨催新碧。笑去年、攜酒折花人。花應識。<br>
  ●●○○○●●　●○●●○○<font color="#FF6600">●</font>　●●○　○●●○○　○○<font color="#FF6600">●</font><br>
  蘭舟漾。城南陌。雲影淡。天容窄。繞風漪十頃。暖浮晴色。<br>
  ○○●　○○<font color="#FF6600">●</font>　○●●　○○<font color="#FF6600">●</font>　●○○●●　●○○<font color="#FF6600">●</font><br>
  恰似槎頭收釣處。坐中仍有江南客。問如何、兩槳下苕溪。吞雲澤。<br>
  ●●○○○●●　●○○●○○<font color="#FF6600">●</font>　●○○　●●●○○　○○<font color="#FF6600">●</font></p>
<p>此亦與柳詞同，惟前段第三、四句作三字一句、六字一句異。</p>
<p>又一體　雙調九十一字，前段八句四仄韻，後段九句五仄韻</p>
<p>葉夢得<br>
  一朵黃花。先催報、秋歸消息。滿芳枝凝露。為誰裝飾。<br>
  ●●○○　○○●　○○○<font color="#FF6600">●</font>　●○○○●　●○○<font color="#FF6600">●</font><br>
  便向樽前拌醉倒。古今同是東籬側。問何須、特地賦歸來。拋彭澤。<br>
  ●●○○○●●　●○○●○○<font color="#FF6600">●</font>　●○○　●●●○○　○○<font color="#FF6600">●</font><br>
  回首去年時節。開口笑。真難得。使君今那更。自成行客。<br>
  ○●●○○<font color="#FF6600">●</font>　○●●　○○<font color="#FF6600">●</font>　●○○●●　●○○<font color="#FF6600">●</font><br>
  霜鬢不辭重插滿。他年此會何人憶。記多情、曾伴小欄杆。親攀摘。<br>
  ○●●○○●●　○○●●○○<font color="#FF6600">●</font>　●○○　○●●○○　○○<font color="#FF6600">●</font></p>
<p>此亦與柳詞同，惟後段起句，作六字一句異。</p>
<p>又一體　雙調九十二字，前段八句五仄韻，後段八句七仄韻</p>
<p>王之道<br>
  竹馬來迎。留不住、寸心如結。歷湖濱、須濡相望。近同吳越。<br>
  ●●○○　○●●　●○○<font color="#FF6600">●</font>　●○○　○○○●　●○○<font color="#FF6600">●</font><br>
  闕里風流今未減。此行報政看期月。已驗康沂富國。千古曾無別。<br>
  ●●○○○●<font color="#FF6600">●</font>　●○●●○○<font color="#FF6600">●</font>　●●○○●●　○●○○<font color="#FF6600">●</font><br>
  多謝潤沾枯轍。令我神思清發。新命歡浹。兩邦情愜。明日西風帆捲席。<br>
  ○●●○○<font color="#FF6600">●</font>　○●○●○<font color="#FF6600">●</font>　○●○<font color="#FF6600">●</font>　●○○<font color="#FF6600">●</font>　○●○○○●<font color="#FF6600">●</font><br>
  高檣到處旌麾列。忽相思、吾當往。誰謂三山隔。<br>
  ○○●●○○<font color="#FF6600">●</font>　●○○　○○●　○●○○<font color="#FF6600">●</font></p>
<p>此詞前後段兩結及換頭句，句讀與諸家全異，譜中採入，以備一格。</p>
<p>又一體　雙調九十三字，前段八句四平韻，後段十句五平韻</p>
<p>姜夔<br>
  仙姥來時。正一望、千頃翠瀾。旌旗與、亂雲俱下。依約前山。<br>
  ⊙●○○　◎◎●　○◎●<font color="#FF6600">○</font>　○⊙●　◎○⊙●　⊙●○<font color="#FF6600">○</font><br>
  命駕群龍金作軛。相從諸娣玉為冠。向夜深、風定悄無人。聞佩環。<br>
  ◎●○○○●●　⊙○⊙●●○<font color="#FF6600">○</font>　●◎○　⊙●●○○　○●<font color="#FF6600">○</font><br>
  神奇處。君試看。奠淮右。阻江南。遣六丁雷電。別守東關。<br>
  ○⊙●　⊙○<font color="#FF6600">○</font>　◎⊙●　●○<font color="#FF6600">○</font>　●◎○⊙●　◎●○<font color="#FF6600">○</font><br>
  應笑英雄無好手。一篙春水走曹瞞。又怎知、人在小江樓。簾影間。<br>
  ⊙●⊙○○●●　◎○⊙●●○<font color="#FF6600">○</font>　●◎○　⊙●●○○　○●<font color="#FF6600">○</font></p>
<p>此調押平聲韻者，只有此體，句讀與仄韻詞同。按，姜詞自序云：《滿江紅》舊詞用仄韻，多不協律。如周邦彥詞〔無心撲〕句，歌者將〔心〕字融入去聲，方諧音律。予欲以平韻為之，久不能成。因泛巢湖，祝曰：〔得一席風，當以平韻《滿江紅》為神姥壽。〕言訖，風與帆俱駛，頃刻而成。末句云〔聞佩環〕，則協律矣。此詞兩結三字句，並用平仄平，吳文英、彭元遜、彭芳遠、李琳諸詞皆然。按，吳詞，前段第一、二句〔竹下門敲，又呼起蝴蝶夢清〕，竹字仄聲，呼字平聲，又一首〔雲氣樓臺，分一派滄浪翠蓬〕，分字、浪字俱平聲；第三、四句〔閑裏看、鄰牆梅子，幾度生仁〕，裏字仄聲，鄰字平聲，幾字仄聲，彭詞，〔西樓外、天低水湧，龍挾秋吟〕，水字仄聲；吳詞，第五、六句〔風送流花時過岸，浪搖晴棟欲飛空〕，風字平聲，浪字仄聲，彭詞，〔銜盡吳花成鹿苑，人間不恨雨和風〕，不字仄聲；吳詞，第七句〔算鮫宮，只隔一紅塵〕，鮫字平聲，隻字仄聲；彭詞，後段第一、二、三、四句〔山霧濕，倚熏籠，垂ｘ葉，鬢酥融〕，霧字、倚字俱仄聲，熏字、垂字俱平聲，ｘ字仄聲；第五、六句〔恨宮雲一朵，飛過空同〕，宮字平聲，一字仄聲，飛字平聲；吳詞，第七句〔秋色未教飛盡雁〕，未字仄聲，李詞，〔佛界三千籠日月〕，佛字仄聲；第八句〔仙樓十二掛星辰〕，仙字平聲，十這仄聲；吳詞，第九句〔看高鴻飛上碧雲中〕，高字平聲，彭詞，〔問故人、忍更負東風〕，忍字仄聲。譜內可平可仄據此。<br>
</p>
</body>
</html>
