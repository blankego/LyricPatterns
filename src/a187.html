<html>
<head>
<title>偷聲木蘭花</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>偷聲木蘭花</b></font></div>
<p>此調亦本於《木蘭花令》，前後段第三句，減去三字，另偷平聲，故云偷聲。若《減字木蘭花》，前後段起句四字，則又從此調減去三字耳。</p>
<p>雙調五十字，前後段各四句，兩仄韻、兩平韻</p>
<p>馮延巳<br>
  落梅著雨消殘粉。雲重煙深寒食近。羅幕遮香。柳外鞦韆出畫牆。<br>
  ◎○◎●○○<font color="#FF6600">●</font>　⊙●○○○●<font color="#FF6600">●</font>　⊙●○<font color="#FF6600">○</font>　●●○○●●<font color="#FF6600">○</font><br>
  春山顛倒釵橫鳳。飛絮入簾春睡重。夢裏佳期。只許庭花與月知。<br>
  ○○⊙●○○<font color="#FF6600">●</font>換⊙●◎○○●<font color="#FF6600">●</font>　◎●○<font color="#FF6600">○</font>換◎●⊙○◎●<font color="#FF6600">○</font></p>
<p>此調只此一體，《陽春集》刻《上行杯》，今從張先集改定。張詞，前段起句〔雲籠瓊苑梅花瘦〕，雲字、瓊字俱平聲；第二句〔外院重扉聯寶獸〕，外字仄聲；第三句〔海月新生〕，海字仄聲；後段起句〔簾波不動銀釭小〕，不字仄聲；第二句〔寶帶垂魚金照地〕，寶字仄聲，垂字平聲；第三句〔和氣融入〕，和字平聲；結句〔清霅千家日日春〕，清字平聲，又〔只恐覺來添斷腸〕，覺字仄聲，添字平聲。譜內可平可仄據此。<br>
</p>
</body>
</html>
