<html>
<head>
<title>踏莎行</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>踏莎行</b></font></div>
<p>《金詞》注：中呂調；曹冠詞，名《喜朝天》；越長卿詞，名《柳長春》；《鳴鶴餘音》詞，名《踏雪行》；曾覿、陳亮詞添字者，名《轉調踏莎行》。</p>
<p>雙調五十八字，前後段各五句，三仄韻</p>
<p>晏殊<br>
  細草愁煙。幽花怯露。憑欄總是消魂處。日高深院靜無人。時時海燕雙飛去。<br>
  ◎●○○　⊙○◎<font color="#FF6600">●</font>　⊙○◎●○○<font color="#FF6600">●</font>　◎○⊙●●○○　⊙○◎●○○<font color="#FF6600">●</font><br>
  帶緩羅衣。香殘蕙炷。天長不禁迢迢路。垂楊只解惹春風。何曾繫得行人住。<br>
  ◎●○○　⊙○◎<font color="#FF6600">●</font>　⊙○◎●○○<font color="#FF6600">●</font>　⊙○◎●●○○　⊙○◎●○○<font color="#FF6600">●</font></p>
<p>此調以此詞為正體，若曾詞、陳詞之添字、攤破句法、轉換宮調，皆變體也。按，宋、元人填此調者，其字句韻悉同，惟每句平仄小異。如前段第一、二句，黃庭堅詞〔臨水夭桃，倚牆繁李〕，臨字平聲，倚字仄聲，繁字平聲；第三句，歐陽修詞〔草熏風暖搖征轡〕，草字仄聲，風字平聲；第四句，歐陽詞〔離愁漸遠漸無窮〕，離字平聲，漸字仄聲；第五句，晏幾道詞〔粉香簾幕陰陰靜〕，粉字仄聲，簾字平聲；後段第一、二句，黃詞〔明日重來，落花如綺〕，明字平聲，落字仄聲，如字平聲；第三句，陳堯佐詞〔畫樑輕拂歌塵轉〕，畫字仄聲，輕字平聲；第四句，晏詞〔宿妝曾比杏腮紅〕，宿字仄聲，曾字平聲；第五句，陳詞〔主人恩重珠簾捲〕，主字仄聲，恩字平聲。譜內可平可仄據此。至周密詞，後段結句〔莫聽酒邊供奉曲〕，平仄獨異，此亦偶誤，不必從。</p>
<p>又一體　雙調六十六字，前後段各六句，四仄韻</p>
<p>曾覿<br>
  翠幄成陰。誰家簾幕。綺羅香擁處、觥籌錯。<br>
  ●●○○　○○⊙<font color="#FF6600">●</font>　◎○○●●　⊙○<font color="#FF6600">●</font><br>
  清和將近。奈春寒更薄。高歌看簌簌樑塵落。<br>
  ○○⊙●　●○○●<font color="#FF6600">●</font>　○○●●●○○<font color="#FF6600">●</font><br>
  好景良辰。人生行樂。金杯無奈是、苦相虐。<br>
  ●●○○　⊙○⊙<font color="#FF6600">●</font>　⊙⊙⊙◎●　●○<font color="#FF6600">●</font><br>
  殘紅飛盡。嫋垂楊輕弱。來歲斷不負鶯花約。<br>
  ○○⊙●　●⊙○⊙<font color="#FF6600">●</font>　⊙●●●●⊙○<font color="#FF6600">●</font></p>
<p>此詞前後段第三句減去〔處〕字、〔是〕字，第四句減去〔奈〕字、〔更〕字、〔嫋〕字、〔輕〕字，結句減去〔看〕字、〔斷〕字，即《踏莎行》正體也，轉調者，攤破句法，添入襯字，轉換宮調，自成新聲耳。按，趙彥端〔宿雨才收〕詞，正與此同。前段第二、三句〔牡丹將綻，也近寒食〕，近字仄聲；後段第三句〔一月五番價、共歡集〕，月字、五字俱仄聲，番字平聲；第五句〔且莫留半滴〕，莫字、半字俱仄聲；第六句〔一百二十五個好生日〕，一字、好字俱仄聲。譜內可平可仄據此，餘參陳詞。汲古閣本，前段第三句脫一字，今從《詞緯》本訂定。</p>
<p>又一體　雙調六十四字，前後段各六句，四仄韻</p>
<p>陳亮<br>
  洛浦塵生。巫山夢斷。旗亭芳草裏、春深淺。<br>
  ●●○○　○○●<font color="#FF6600">●</font>　○○○●●　○○<font color="#FF6600">●</font><br>
  梨花落盡。荼縻又綻。天氣也似、尋常庭院。<br>
  ○○●●　○○●<font color="#FF6600">●</font>　○●●●　○○○<font color="#FF6600">●</font><br>
  向晚晴濃。十分惱亂。水邊佳麗地、近前看。<br>
  ●●○○　●○●<font color="#FF6600">●</font>　●○○●●　●○<font color="#FF6600">●</font><br>
  娉婷笑語。流觴美滿。意思不到、夕陽孤館。<br>
  ○○●●　○○●<font color="#FF6600">●</font>　●○●●　●○○<font color="#FF6600">●</font></p>
<p>此詞見《龍川集》，亦名《轉調踏莎行》。每段上四句，與曾詞同，惟前後段第五句，各減一字異。宋人精於音律，凡遇舊腔，往往隨意增損，自成新聲。如元人度曲，或借宋人詞調，偷聲添字，名為〔過曲〕者，其源實出於此。<br>
</p>
</body>
</html>
