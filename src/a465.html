<html>
<head>
<title>離別難</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>離別難</b></font></div>
<p>唐教坊曲名。按，段安節《樂府雜錄》：天後朝，有士人妻，配入掖庭，善吹觱篥，乃撰此曲。蓋五言八句詩也，白居易集亦有七言絕句詩。薛詞見《花間集》，乃借舊曲名，另倚新聲者，因詞有〔羅幃乍別情難〕句，取以為名。宋柳永詞，則又與薛詞不同，《樂章集》注中呂調。</p>
<p>雙調八十七字，前段九句四平韻、四仄韻，後段十句四平韻、六仄韻</p>
<p>薛昭蘊<br>
  寶馬曉韝雕鞍。羅帷乍別情難。那堪春景媚。送君千萬里。<br>
  ●●●●○<font color="#FF6600">○</font>　○○●●○<font color="#FF6600">○</font>　●○○●<font color="#FF6600">●</font>　●○○●<font color="#FF6600">●</font><br>
  半妝珠翠落。露華寒。紅蠟燭。青絲曲。偏能勾引淚欄杆。<br>
  ●○○●●　●○<font color="#FF6600">○</font>　○●<font color="#FF6600">●</font>換○○<font color="#FF6600">●</font>　○○○●●○<font color="#FF6600">○</font><br>
  良夜促。香塵綠。魂欲迷。檀眉半斂愁低。未別心先咽。欲語情難說。<br>
  ○●<font color="#FF6600">●</font>　○○<font color="#FF6600">●</font>　○●<font color="#FF6600">○</font>換○○●●○<font color="#FF6600">○</font>　●●○○<font color="#FF6600">●</font>換●●○○<font color="#FF6600">●</font>　<br>
  出芳草、路東西。搖袖立。春風急。櫻花楊柳雨淒淒。<br>
  ●○●　●○<font color="#FF6600">○</font>　○●<font color="#FF6600">●</font>換○○<font color="#FF6600">●</font>　○○○●●○<font color="#FF6600">○</font></p>
<p>此詞以兩平韻為主，前段間押兩仄韻，後段間押三仄韻。</p>
<p>又一體　雙調一百十二字，前段九句五平韻，後段十句五平韻</p>
<p>柳永<br>
  花謝水流倏忽。嗟年少光陰。有天然、蕙質蘭心。美韶容、何啻直千金。<br>
  ○●●○●●　○○●○<font color="#FF6600">○</font>　●○○　●●○<font color="#FF6600">○</font>　●○○　○●●○<font color="#FF6600">○</font><br>
  便因甚、翠弱紅衰。纏綿香體。都不勝任。<br>
  ●○●　●●○○　○○○●　○●○<font color="#FF6600">○</font><br>
  算神仙、五色靈丹無驗。中路委瓶簪。<br>
  ●○○　●●○○○●　○●●○<font color="#FF6600">○</font><br>
  人悄悄。夜沈沈。閉香閨、永棄鴛衾。<br>
  ○●●　●○<font color="#FF6600">○</font>　●○○　●●○<font color="#FF6600">○</font><br>
  想嬌魂媚魄非遠。縱鴻都方士也難尋。最苦是、好景良天。樽前歌笑。空想遺音。<br>
  ●○○●●○●　●○○○●●○<font color="#FF6600">○</font>　●●●　●●○○　○○○●　○●○<font color="#FF6600">○</font><br>
  望斷處、杳杳巫峰十二。千古暮雲深。<br>
  ●●●　●●○○●●　○●●○<font color="#FF6600">○</font></p>
<p>此與唐詞迥別，以調名同，故為類列。</p>
</body>
</html>
