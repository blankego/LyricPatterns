<html>
<head>
<title>沙塞子</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>沙塞子</b></font></div>
<p>唐教坊曲名。一名《沙磧子》。</p>
<p>雙調四十二字，前後段各五句，兩平韻</p>
<p>朱敦儒<br>
  萬里飄零南越。山引淚。酒催愁。不見鳳樓龍闕。又經秋。<br>
  ●●○○○●　○●●　●○<font color="#FF6600">○</font>　●●●○○●　●○<font color="#FF6600">○</font><br>
  九日江亭閑望。蠻樹遠。瘴煙浮。腸斷紅蕉花晚。水西流。<br>
  ●●⊙○○●　○◎●　●○<font color="#FF6600">○</font>　○●○○○●　●○<font color="#FF6600">○</font></p>
<p>此詞前後段字句相同，朱詞二首皆然。《花草粹編》刻此詞，後段第二句落一〔遠〕字，今從《詞緯》增定。朱詞別首，後段第二句〔莫作楚囚相泣〕，楚字仄聲；第二句〔傾銀漢〕，銀字平聲。</p>
<p>又一體　雙調四十九字，前後段各四句，三平韻</p>
<p>葛立方<br>
  天生玉骨冰肌。瘦損也、知他為誰。寒澗底、傲霜淩雪。不教春知。<br>
  ○○●●○<font color="#FF6600">○</font>　●●●　○○●<font color="#FF6600">○</font>　○●●　●○○●　●●○<font color="#FF6600">○</font><br>
  高樓橫笛試輕吹。要一片、花盡酒卮。拌沈醉、帽檐斜插。折取南枝。<br>
  ○○○●●○<font color="#FF6600">○</font>　●●●　○○●<font color="#FF6600">○</font>　○○●　●○○●　●●○<font color="#FF6600">○</font></p>
<p>《詞律》于前段第三句，脫去〔澗〕字，今從《詞緯》增定。按，此詞兩起句用韻，第二句以下較朱詞各添一字。</p>
<p>又一體　雙調五十字，前後段各四句，三平韻</p>
<p>周紫芝<br>
  玉溪秋月浸寒波。忍持酒、重聽驪歌。不堪對、綠陰飛閣。月下羞蛾。<br>
  ◎○○●●○<font color="#FF6600">○</font>　◎⊙●　⊙●○<font color="#FF6600">○</font>　●○●　◎○○●　●●○<font color="#FF6600">○</font><br>
  夜深驚鵲轉南柯。慘別意、無奈愁何。他年事、不須重問。轉更愁多。<br>
  ●○○●●○<font color="#FF6600">○</font>　◎●●　○●○<font color="#FF6600">○</font>　⊙○●　●○○●　●●○<font color="#FF6600">○</font></p>
<p>此詞前起作七字句，比葛詞多一字，周紫芝二首皆然。周詞別首，前段第一句：〔秋雲微淡月微羞〕，秋字平聲；第二句：〔雲黯黯月彩難留〕，雲字平聲，黯字、月字俱仄聲；第三句：〔只應是嫦娥心裏〕，嫦字平聲；後段第二句：〔人共月同上南樓〕，人字平聲；第三句：〔卻重聽畫欄西角〕，卻字仄聲。譜內可平可仄據此。</p>
<p>又一體　雙調四十九字，前後段各四句，三仄韻</p>
<p>趙彥端<br>
  春水綠波南浦。漸理棹、行人欲去。黯消魂、柳際輕煙。花梢微雨。<br>
  ○●●○○<font color="#FF6600">●</font>　●●●　○○●<font color="#FF6600">●</font>　●○○　●●○○　○○○<font color="#FF6600">●</font><br>
  長亭放琖無計住。但芳草、迷人去路。忍回頭、斷雲殘日。長安何處。<br>
  ○○●●○●<font color="#FF6600">●</font>　●○●　○○●<font color="#FF6600">●</font>　●○○　●○○●　○○○<font color="#FF6600">●</font></p>
<p>此詞用仄韻，其字句與葛立方平韻詞同。</p>
</body>
</html>
