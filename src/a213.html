<html>
<head>
<title>燕歸樑</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>燕歸樑</b></font></div>
<p>調見《珠玉詞》，因詞有〔雙燕歸飛繞畫堂，似留戀虹梁〕句，取以為名。柳永〔織錦裁篇〕詞，注正平調；〔輕囁羅鞋〕詞，注中呂調。</p>
<p>雙調五十一字，前段四句四平韻，後段五句三平韻</p>
<p>晏殊<br>
  雙燕歸飛繞畫堂。似留戀虹梁。清風明月好時光。更何況、綺筵張。<br>
  ⊙●○○●●<font color="#FF6600">○</font>　◎⊙●○<font color="#FF6600">○</font>　⊙○⊙●●○<font color="#FF6600">○</font>　◎⊙●　●○<font color="#FF6600">○</font><br>
  雲衫侍女。頻傾桂醑。加意動笙簧。人人心在玉爐香。逢佳會、祝延長。<br>
  ⊙○◎●　○○◎●　⊙●●○<font color="#FF6600">○</font>　⊙○⊙●●○<font color="#FF6600">○</font>　⊙⊙●　●○<font color="#FF6600">○</font></p>
<p>此調始於此詞，換頭四字兩句者，有張先、石延年、謝逸、周邦彥諸作，其餘或攤破句法、或減字、或添字，變格頗多，其源皆出於此也。此詞前段第二句，作上一下四句法，張先詞，作〔河漢淨無雲〕，周邦彥詞，作〔短燭散飛蟲〕，與此小異。晏詞別首，前段第二句〔呈妙舞開筵〕，呈字平聲，妙字仄聲；張先詞，換頭二句〔水晶宮殿，琉璃台閣〕，水字仄聲，宮字、台字俱平聲；謝逸詞，第三句〔錦字杳無期〕，錦字仄聲，譜內可平可仄據此，餘參所採諸詞。</p>
<p>又一體　雙調五十一字，前段四句四平韻，後段四句三平韻</p>
<p>史達祖<br>
  獨臥秋窗桂未香。怕雨點飄涼。玉人只在楚雲傍。也著淚、過昏黃。<br>
  ●●○○●●<font color="#FF6600">○</font>　●●●○<font color="#FF6600">○</font>　●○●●●○<font color="#FF6600">○</font>　●●●　●○<font color="#FF6600">○</font><br>
  西風今夜梧桐冷。斷無夢、到鴛鴦。秋鉦二十五聲長。請各自、耐思量。<br>
  ⊙○⊙●○○●　◎⊙●　●○<font color="#FF6600">○</font>　○○●●●○<font color="#FF6600">○</font>　●●●　●○<font color="#FF6600">○</font></p>
<p>此詞前段與晏詞同，惟換頭攤破晏詞四字二句，作七字一句，第二句校晏詞添一字，有呂渭老、吳文英詞可校。吳詞，換頭句〔夢飛不到梨花外〕，夢字、不字俱仄聲；呂詞，第二句〔無個事、淚盈盈〕，無字平聲，個字仄聲。</p>
<p>又一體　雙調五十字，前段四句四平韻，後段四句三平韻</p>
<p>柳永<br>
  織錦裁篇寫意深。字值千金。一回披玩一愁吟。腸成結、淚盈襟。<br>
  ●●○○●●<font color="#FF6600">○</font>　●●○<font color="#FF6600">○</font>　●○○●●○<font color="#FF6600">○</font>　○○●　●○<font color="#FF6600">○</font><br>
  幽歡已散前期遠。無聊賴、是而今。密憑歸燕寄芳音。恐冷落、舊時心。<br>
  ○○●●○○●　○○●　●○<font color="#FF6600">○</font>　●○○●●○<font color="#FF6600">○</font>　●●●　●○<font color="#FF6600">○</font></p>
<p>此與史詞同，惟前段第二句減一字，杜安世〔風擺紅絛〕詞，正與此同，其第二句〔寶鑒慵拈〕，平仄如一。</p>
<p>又一體　雙調五十二字，前段四句四平韻，後段四句三平韻</p>
<p>柳永<br>
  輕躡羅鞋掩綺寮。傳音耗、若相招。語聲猶顫不成嬌。乍得見、兩魂消。<br>
  ○●○○●●<font color="#FF6600">○</font>　⊙⊙●　●○<font color="#FF6600">○</font>　●○○●●○<font color="#FF6600">○</font>　●●●　●○<font color="#FF6600">○</font><br>
  匆匆草草難留戀。還歸去、又無聊。若諧雨夕與雲朝。得似個、有囂囂。<br>
  ○○●●○○●　○○●　●○<font color="#FF6600">○</font>　●○●●●○<font color="#FF6600">○</font>　●●●　●○<font color="#FF6600">○</font></p>
<p>此亦與史詞同，惟前段第二句添一字，作六字折腰異。蔣捷〔我夢唐宮〕詞，正與之合，其第二句〔正舞到曳裙時〕，正字、舞字俱仄聲。<br>
  <br>
  ▲柳永詞，密憑歸雁寄芳音句，雁誤作燕，應從宋本樂章集更正 <br>
</p>
</body>
</html>
