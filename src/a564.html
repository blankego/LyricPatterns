<html>
<head>
<title>留客住</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>留客住</b></font></div>
<p>唐教坊曲名。《樂章集》注：林鐘商。</p>
<p>雙調九十八字，前段九句四仄韻，後段十句五仄韻</p>
<p>柳永<br>
  偶登眺。憑小樓、豔陽時節。乍晴天氣。是處閑花野草。<br>
  ●○<font color="#FF6600">●</font>　●●○　●○○●　●○○●　●●○○●<font color="#FF6600">●</font><br>
  遙山萬疊雲散。漲海千里。潮平波浩渺。煙村院落。是誰家、綠樹數聲啼鳥。<br>
  ○○●●○●　●●○●　○○○●<font color="#FF6600">●</font>　○○●●　●○○　●●●○○<font color="#FF6600">●</font><br>
  旅情悄。念遠信沈沈。離魂杳杳。對景傷懷。度日無言誰表。<br>
  ●○<font color="#FF6600">●</font>　●●●○○　○○●<font color="#FF6600">●</font>　●●○○　●●○○○<font color="#FF6600">●</font><br>
  惆悵舊歡何處。後約難憑。看看春又老。盈盈淚眼。望仙鄉、隱隱斷霞殘照。<br>
  ○●●○○●　●●○○　○○○●<font color="#FF6600">●</font>　○○●●　●○○　●●●○○<font color="#FF6600">●</font></p>
<p>此調惟柳、周二詞，但周詞減字，其句讀亦異，故不校注平仄。</p>
<p>又一體　雙調九十四字，前段九句三仄韻，後段九句五仄韻</p>
<p>周邦彥<br>
  嗟烏兔。正茫茫、相催無定。只恁東生西沒。半均寒暑。<br>
  ○○<font color="#FF6600">●</font>　●○○　○○○●　●●○○○●　●○○<font color="#FF6600">●</font><br>
  昨見花紅柳綠。處處林茂。又睹霜前籬畔。菊散餘香。看看又還秋暮。<br>
  ●●○○●●　●●○●　●●○○○●　●●○○　○○●○○<font color="#FF6600">●</font><br>
  忍思慮。念古往賢愚。終歸何處。爭似高堂。日夜笙歌齊舉。<br>
  ●○<font color="#FF6600">●</font>　●●●○○　○○○<font color="#FF6600">●</font>　○●○○　●●○○○<font color="#FF6600">●</font><br>
  選甚連宵徹晝。再三留住。待擬沈醉扶上馬。怎生向、主人未肯教去。<br>
  ●●○○●●　●○○<font color="#FF6600">●</font>　●●○●○●●　●○●　●○●●○<font color="#FF6600">●</font></p>
<p>此校柳詞，前段第三句添二字，第四句減二字，第七句添一字、少一韻，結句減三字，後段第七句多一韻，第八句添二字、少一韻，第九句減四字。柳詞前段四韻，此詞前段三韻，《詞律》誤認北音，以沒字、綠字為韻，不知宋人長調，以韻多者為急曲子，韻少者為慢詞，原不必強注韻腳也。<br>
  <br>
  ▲周邦彥詞，平均寒暑句，平誤作半，▲乍見華紅柳綠句，乍誤作昨，均應遵詞譜更正<br>
  ▲柳永詞，雲散遙山萬疊句，誤以雲散二字在萬疊之下▲漲海千重句，重誤作里<br>
  <br>
</p>
</body>
</html>
