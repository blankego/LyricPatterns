<html>
<head>
<title>醉蓬萊</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>醉蓬萊</b></font></div>
<p>《樂章集》注：林鐘商。趙磻老詞，有〔璧月流光，雪消寒峭〕句，名《雪月交光》；韓淲詞，有〔玉作山前，冰為水際，幾多風月〕句，名《冰玉風月》。</p>
<p>雙調九十七字，前段十一句四仄韻，後段十二句四仄韻</p>
<p>柳永<br>
  漸亭皋葉下。隴首雲飛。素秋新霽。華闕中天。鎖蔥蔥佳氣。<br>
  ●⊙○◎●　◎●○○　◎○○<font color="#FF6600">●</font>　⊙●○○　●⊙○○<font color="#FF6600">●</font><br>
  嫩菊黃深。拒霜紅淺。近寶階香砌。玉宇無塵。金莖有露。碧天如水。<br>
  ◎●○○　◎○⊙●　●◎○○<font color="#FF6600">●</font>　◎●○○　⊙○◎●　◎○○<font color="#FF6600">●</font><br>
  正值升平。萬幾多暇。夜色澄鮮。漏聲迢遞。南極星中。有老人呈瑞。<br>
  ◎●○○　◎○⊙●　◎●○○　●○○<font color="#FF6600">●</font>　⊙●○○　●◎○○<font color="#FF6600">●</font><br>
  此際宸遊。鳳輦何處。度管弦清脆。太液波翻。披香簾捲。月明風細。<br>
  ◎●○○　◎◎⊙●　●◎○○<font color="#FF6600">●</font>　●◎○⊙　⊙○⊙●　◎○○<font color="#FF6600">●</font></p>
<p>此調以此詞為正體，若蘇詞之句讀小異，乃變格也。此詞前段起句、第五句、第八句，後段第六句、第九句，例作上一下四句法，惟劉圻父詞，前段第五句〔一點和羹信〕，第八句〔瑞啟千年運〕，後段第九句〔萬宇同歌詠〕，又王沂孫詞，前段第八句〔聊慰登臨眼〕，後段第六句〔誰念幽芳遠〕，仍作五言，俱無領字，此亦間一為之，不可從。前段第一句，劉一止詞〔正五雲飛仗〕，五字仄聲，飛字平聲；第三句，呂渭老詞〔裙腰芳草〕，裙字平聲；第四句，萬俟詠詞〔絳燭銀燈〕，絳字仄聲；第五句，黃庭堅詞〔鎖楚宮佳麗〕，楚字仄聲；第六句，劉圻父詞〔淮海維揚〕，淮字平聲；第七句，謝薖詞〔歸心暗折〕，歸字平聲，暗字仄聲；第八句，楊無咎詞〔冠中州雙井〕，中字平聲；第九句，趙彥端詞〔東閣詩成〕，東字平聲；第十句，謝詞〔錦袍何處〕，錦字仄聲，何字平聲；結句，劉詞〔高空真侶〕，高字平聲；後段第一、二句，萬俟詞〔金闕南邊，採山北面〕，金字平聲，北字仄聲，謝詞〔好在南鄰，詩盟酒社〕，詩字平聲；第三句，葉夢得詞〔弦管風高〕，弦字平聲；第五句，葉詞〔曲水流觴〕，曲字仄聲；第六句，葉詞〔有山中行處〕，山字平聲；第八句，無名氏詞〔山中古寺〕，山中二字俱平聲，古字仄聲；第九句，趙磻老詞〔映山河多少〕，山字平聲；第十句、十一句，萬俟詞〔太平無事，君臣宴樂〕，平字平聲，事字、宴字俱仄聲；結句，葉詞〔重翻新曲〕，重字平聲。譜內可平可仄據此，餘參蘇詞。至前段第三句，楊無咎詞〔地靈境勝〕，境字仄聲；第四句，陳瓘詞〔狼山相望〕，山字平聲，望字仄聲，無名氏詞〔小雨弄晴〕，弄字仄聲；第六句，萬俟詞〔明月逐人〕，逐字入聲；後段第四句，趙詞〔笑花寂寞〕，寂字入聲；第六句，無名氏詞〔作江南一瑞〕，一字入聲；結句，謝詞〔又成浩歎〕，浩字仄聲。或以入作平，或偶然誤用，俱不校注平仄。</p>
<p>又一體　雙調九十七字，前後段各十一句，四仄韻</p>
<p>蘇軾<br>
  笑勞生一夢。羇旅三年。又還重九。華髮蕭蕭。對荒園搔首。<br>
  ●○○●●　○●○○　●○○<font color="#FF6600">●</font>　○●○○　●○○○<font color="#FF6600">●</font><br>
  賴有多情。好飲無事。似古人賢守。歲歲登高。年年落帽。物華依舊。<br>
  ●●○○　●●○●　●●○○<font color="#FF6600">●</font>　●●○○　○○●●　●○○<font color="#FF6600">●</font><br>
  此會應須爛醉。仍把紫菊茱萸。細看重嗅。搖落霜風。有手栽雙柳。<br>
  ●●○○●●　○●●●○○　●○○<font color="#FF6600">●</font>　○●○○　●●○○<font color="#FF6600">●</font><br>
  來歲今朝。為我西顧。酹羽觴江口。會與州人。飲公遺愛。一江醇酎。<br>
  ○●○○　●●○●　●●○○<font color="#FF6600">●</font>　●●○○　●○○●　●○○<font color="#FF6600">●</font></p>
<p>此與柳詞同，惟換頭四字三句，作六字兩句異。此詞前段第七句，〔飲〕字仄聲，查宋詞此字無用仄聲者，或是〔吟〕字之訛，故前譜內不注可仄。</p>
</body>
</html>
