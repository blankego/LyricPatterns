<html>
<head>
<title>浣溪沙</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>浣溪沙</b></font></div>
<p>唐教坊曲名。張泌詞，有〔露濃香泛小庭花〕句，名《小庭花》；賀鑄名《減字浣溪沙》；韓淲詞，有〔芍藥酴縻滿院春〕句，名《滿院春》；有〔東風拂欄露猶寒〕句，名《東風寒》；有〔一曲西風醉木犀〕句，名《醉木犀》；有〔霜後黃花菊自開〕句，名《霜菊黃》；有〔廣寒曾折最高枝〕句，名《廣寒枝》；有〔春風初試薄羅衫〕句，名《試香羅》；有〔清和風裏綠蔭初〕句，名《清和風》；有〔一番春事怨啼鵑〕句，名《怨啼鵑》。</p>
<p>雙調四十二字，前段三句三平韻，後段三句兩平韻</p>
<p>韓偓<br>
  宿醉離愁慢髻鬟。六銖衣薄惹輕寒。慵紅悶翠掩青鸞。<br>
  ◎●⊙○◎●<font color="#FF6600">○</font>　◎○⊙●●○<font color="#FF6600">○</font>　⊙○◎●●○<font color="#FF6600">○</font><br>
  羅襪況兼金菡萏。雪肌仍是玉琅玕。骨香腰細更沈檀。<br>
  ⊙●◎○○●●　◎○⊙●●○<font color="#FF6600">○</font>　◎○⊙●●○<font color="#FF6600">○</font></p>
<p>此調以此詞為正體，若薛詞之少押一韻，孫詞、顧詞之攤破句法，李詞之換仄韻，皆變體也。前段第二句，韋莊詞〔孤燈照壁背窗紗〕，孤字平聲，照字仄聲；後段第二句，歐陽炯詞〔園中緩步折花枝〕，緩字仄聲；第三句，李煜詞〔登臨不惜更沾衣〕，登這平聲，不字仄聲。譜內可平可仄據此，其餘悉參後詞。至《花草粹編》所載李氏一詞，前段第三句〔流水飄香乳燕啼〕，歷查唐、宋、元諸家平韻詞，此句從無第二、第六字用仄，第四字用平者，李詞誤填，不可從。</p>
<p>又一體　雙調四十二字，前後段各三句，兩平韻</p>
<p>薛昭蘊<br>
  紅蓼渡頭秋正雨。印沙鷗跡自成行。整鬟飄袖野風香。<br>
  ○●●○○●●　●○○●●○<font color="#FF6600">○</font>　●○○●●○<font color="#FF6600">○</font><br>
  不語含顰深浦裏。幾回愁煞棹船郎。燕歸帆盡水茫茫。<br>
  ●●○○○●●　●○○●●○<font color="#FF6600">○</font>　●○○●●○<font color="#FF6600">○</font></p>
<p>此詞首句不起韻。薛詞別首〔越女淘金春水上，步搖雲鬢佩鳴璫〕，正與此同。</p>
<p>又一體　雙調四十四字，前段三句三平韻，後段五句兩平韻</p>
<p>孫光憲<br>
  風撼芳菲滿院香。四簾慵捲日初長。鬢雲垂枕響微鍠。<br>
  ○●○○●●<font color="#FF6600">○</font>　●○○●●○<font color="#FF6600">○</font>　●○○●●○<font color="#FF6600">○</font><br>
  春夢未成愁寂寂。佳期難會信茫茫。萬般心。千點淚。泣蘭堂。<br>
  ○●●○○●●　○○○●●○<font color="#FF6600">○</font>　●○○　○●●　●○<font color="#FF6600">○</font></p>
<p>此詞後結作三字三句，唐、宋、元詞，僅見此作。</p>
<p>又一體　雙調四十六字，前段五句三平韻，後段五句兩平韻</p>
<p>顧敻<br>
  紅藕香寒翠渚平。月籠虛閣夜蛩清。天際鴻。枕上夢。兩牽情。<br>
  ○●○○●●<font color="#FF6600">○</font>　●○○●●○<font color="#FF6600">○</font>　○●○　●●●　●○<font color="#FF6600">○</font><br>
  寶帳玉爐殘麝冷。羅衣金縷暗塵生。小窗涼。孤燭背。淚縱橫。<br>
  ●●●○○●●　○○○●●○<font color="#FF6600">○</font>　●○○　○●●　●○<font color="#FF6600">○</font></p>
<p>此詞前後結皆三字三句。按，《花間集》本，前後兩結仍作七字一句，今從《花草粹編》，以備一體。</p>
<p>又一體　雙調四十二字，前後段各三句，三仄韻</p>
<p>李煜<br>
  紅日已高三丈透。金爐次第添香獸。紅錦地衣隨步皺。<br>
  ○●●○○●<font color="#FF6600">●</font>　○○●●○○<font color="#FF6600">●</font>　○●●○○●<font color="#FF6600">●</font><br>
  佳人舞點金釵溜。酒惡時拈花蕊嗅。別殿遙聞簫鼓奏。<br>
  ○○●●○○<font color="#FF6600">●</font>　●●○○○●<font color="#FF6600">●</font>　●●○○○●<font color="#FF6600">●</font></p>
<p>此調全押仄韻者，止此一詞，無別首可校。</p>
</body>
</html>
