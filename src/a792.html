<html>
<head>
<title>白苧</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>白苧</b></font> 
</div>
<p>按，《古樂府》有《白苧》曲，宋人蓋借舊曲名，別倚新聲也。王灼《頤年堂集》云：白苧詞，傳者至少，其正宮一闋，世以為紫姑神作，今從《花草粹編》為柳永詞。</p>
<p>雙調一百二十五字，前段十二句七仄韻，後段十五句六仄韻</p>
<p>柳永<br>
  繡簾垂。畫堂悄。寒風淅瀝。遙天萬里。黯淡同雲冪冪。<br>
  ●○○　●○●　○○●<font color="#FF6600">●</font>　○○●●　●●○○●<font color="#FF6600">●</font><br>
  漸紛紛、六花零亂散空碧。姑射。宴瑤池。把璱玉零珠拋擲。<br>
  ●○○　●○○●●○<font color="#FF6600">●</font>　○<font color="#FF6600">●</font>　●○○　●●●○○○<font color="#FF6600">●</font><br>
  林巒望中。高下瓊瑤一色。嚴子陵、釣台歸路迷蹤跡。<br>
  ○○◎⊙　○●○○●<font color="#FF6600">●</font>　○●○　●○○●○○<font color="#FF6600">●</font><br>
  追惜。燕然畫角。寶嶠珊瑚。是時丞相。虛作銀城換得。<br>
  ⊙<font color="#FF6600">●</font>　⊙⊙◎◎　●◎○⊙　●○○●　○●○○●<font color="#FF6600">●</font><br>
  當此際偏宜。訪袁安宅。醺醺醉了。任金釵舞困。玉壺頻側。<br>
  ⊙●●○○　●○○<font color="#FF6600">●</font>　○○●●　●○○●●　●○○<font color="#FF6600">●</font><br>
  又是東君。暗遣花神。先報南國。昨夜江梅。漏洩春消息。<br>
  ●●○○　●●○○　○●○<font color="#FF6600">●</font>　●●○○　●●○○<font color="#FF6600">●</font></p>
<p>此調只有蔣捷詞可校。</p>
<p>又一體　雙調一百二十一字，前段十二句七仄韻，後段十四句六仄韻</p>
<p>蔣捷<br>
  正春晴。又春冷。雲低欲落。瓊苞未剖。早是東風作惡。<br>
  ●○○　●○●　○○●<font color="#FF6600">●</font>　○○●●　●●○○●<font color="#FF6600">●</font><br>
  旋安排、一雙銀蒜鎮羅幕。幽壑。水生漪。皺嫩綠、潛鱗初躍。<br>
  ●○○　●○○●●○<font color="#FF6600">●</font>　○<font color="#FF6600">●</font>　●○○　●●●　○○○<font color="#FF6600">●</font><br>
  愔愔門巷。桃樹紅才約略。知甚時、霽華烘破青青萼。<br>
  ○○○●　○●○○●<font color="#FF6600">●</font>　○●○　●○○●○○<font color="#FF6600">●</font><br>
  憶昨。引蝶花邊。近來重見。身學垂楊瘦削。<br>
  ●<font color="#FF6600">●</font>　●●○○　●○○●　○●○○●<font color="#FF6600">●</font><br>
  問小翠眉山。為誰攢卻。斜陽院宇。任蛛絲罥遍。玉箏弦索。<br>
  ●●●○○　●○○<font color="#FF6600">●</font>　○○●●　●○○●●　●○○<font color="#FF6600">●</font><br>
  戶外惟聞。放剪刀聲。深在妝閣。料想裁縫。白苧春衫薄。<br>
  ●●○○　●●○○　○●○<font color="#FF6600">●</font>　●●○○　●●○○<font color="#FF6600">●</font></p>
<p>此與柳詞同，惟換頭短韻下，減四字一句異。</p>
</body>
</html>
