<html>
<head>
<title>朝中措</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>朝中措</b></font></div>
<p>《宋史‧樂志》；屬黃鐘宮。李祁詞有〔初見照江梅〕句，名《照江梅》；韓淲詞名《芙蓉曲》，又有〔香動梅梢圓月〕句，名《梅月圓》。</p>
<p>雙調四十八字，前段四句三平韻，後段五句兩平韻</p>
<p>歐陽修<br>
  平山欄檻倚情空。山色有無中。手種堂前垂柳。別來幾度春風。<br>
  ⊙○⊙●●○<font color="#FF6600">○</font>　⊙●●○<font color="#FF6600">○</font>　◎●⊙○⊙●　◎○◎●○<font color="#FF6600">○</font><br>
  文章太守。揮毫萬字。一飲千鍾。行樂直須年少。樽前看取衰翁。<br>
  ⊙○◎●　⊙○◎●　◎●○<font color="#FF6600">○</font>　⊙●◎○⊙●　⊙○◎●○<font color="#FF6600">○</font></p>
<p>此調以此詞為正體，宋人填者甚多，若辛詞、趙詞之攤破句法，蔡詞之添字，皆變體也。前段起句，向子諲詞〔滿城臘雪淨無埃〕，滿字、臘字俱仄聲；第二句〔觸處是花開〕，觸字仄聲；第三句，蔡伸詞〔萬里閑雲散盡〕，散字仄聲；結句，趙師俠詞〔歸時秋滿山川〕，秋字平聲；後段起句，歐詞別首〔客程無盡〕，客字仄聲，無字平聲；第二句，范成大詞〔夕陽如錦〕，夕字仄聲，如字平聲；第三句，周紫芝詞〔人在天涯〕，人字平聲；第四句，趙師俠詞〔鬢影黃邊漸綠〕，黃字平聲，漸字仄聲；結句，李祁詞〔隔江煙雨樓臺〕，隔字仄聲，煙字平聲。譜內可平可仄據此，餘校所採三詞。</p>
<p>又一體　雙調四十八字，前後段各四句，三平韻</p>
<p>辛棄疾<br>
  年年金蕊豔西風。人與菊花同。霜鬢經春曾綠。仙姿不飲長紅。<br>
  ○○○●●○<font color="#FF6600">○</font>　○●●○<font color="#FF6600">○</font>　○●○○○●　○○●●○<font color="#FF6600">○</font><br>
  焚香度日盡從容。笑語調兒童。一歲一杯為壽。從今更數千鍾。<br>
  ○○●●●○<font color="#FF6600">○</font>　●●●○<font color="#FF6600">○</font>　●●●○○●　○○●●○<font color="#FF6600">○</font></p>
<p>此亦歐詞體，惟後段第一、二、三句，攤破四字三句，作七字一句、五字一句異。坊本或刻〔焚香度日，從容笑語，盡調兒童〕，今照稼軒本集。</p>
<p>又一體　雙調四十八字，前段四句三平韻，後段四句兩平韻</p>
<p>趙長卿<br>
  荷錢浮翠點前溪。梅雨日長時。恰是清和天氣。雕鞍又作分攜。<br>
  ○○○●●○<font color="#FF6600">○</font>　○●●○<font color="#FF6600">○</font>　●●○○○●　○○●●○<font color="#FF6600">○</font><br>
  別來幾日愁新折。針線小蠻衣。羞對綠陰庭院。銜泥燕燕於飛。<br>
  ●○●●○○●　○●●○<font color="#FF6600">○</font>　○●●○○●　○○●●○<font color="#FF6600">○</font></p>
<p>此與辛詞同，惟後段起句不押韻異，洪咨夔〔荷花香裏〕詞，換頭句〔去天尺五城南路〕，正與此同。</p>
<p>又一體　雙調四十九字，前段四句三平韻，後段五句兩平韻</p>
<p>蔡伸<br>
  章台楊柳自依依。飛絮送春歸。院宇日長人靜。園林綠暗紅稀。<br>
  ○○○●●○<font color="#FF6600">○</font>　○●●○<font color="#FF6600">○</font>　●●●○○●　○○●●○<font color="#FF6600">○</font><br>
  庭前花謝了。行雲散後。物是人非。惟有一襟清淚。憑欄灑遍殘枝。<br>
  ○○○●●　○○●●　●●○<font color="#FF6600">○</font>　○●●○○●　○○●●○<font color="#FF6600">○</font></p>
<p>此即歐詞體，惟後段起句添一字，作五字句異。</p>
</body>
</html>
