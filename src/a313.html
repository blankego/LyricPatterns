<html>
<head>
<title>一翦梅</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>一翦梅</b></font> 
</div>
<p>元高拭詞注：南呂宮；周邦彥詞，起句有〔一翦梅花萬樣嬌〕句，取以為名；韓淲詞，有〔一朵梅花百和香〕句，名《臘梅香》；李清照詞，有〔紅藕香殘玉簟秋〕句，名《玉簟秋》。</p>
<p>雙調六十字，前後段各六句，三平韻</p>
<p>周邦彥<br>
  一翦梅花萬樣嬌。斜插疏枝。略點梅梢。輕盈微笑舞低回。何事樽前。拍手相招。<br>
  ◎●○○◎●<font color="#FF6600">○</font>　⊙◎⊙⊙　◎●○<font color="#FF6600">○</font>　⊙○⊙●●○○　⊙●○○　◎●○<font color="#FF6600">○</font><br>
  夜漸寒深酒漸消。袖裏時聞。玉釧輕敲。城頭誰恁促殘更。銀漏何如。且慢明朝。<br>
  ◎●⊙○◎●<font color="#FF6600">○</font>　◎◎○⊙　◎●○<font color="#FF6600">○</font>　⊙○⊙●●○○　⊙●○○　◎●○<font color="#FF6600">○</font></p>
<p>此調以周詞、吳詞為正體，若盧詞、張詞、蔣詞之添韻，曹詞、李詞之減字，皆變體也。此詞前後段第二句、第四句、第五句，俱不押韻，宋詞惟周紫芝〔無限江山〕詞與之同。周詞前段第二句，〔兩岸斜陽〕，兩字仄聲，譜內據之，餘悉參所採諸詞。</p>
<p>又一體　雙調六十字，前後段各六句，四平韻</p>
<p>吳文英<br>
  遠目傷心樓上山。愁裏長眉。別後蛾鬟。暮雲低壓小欄杆。教問孤鴻。因甚先還。<br>
  ●●○○○●<font color="#FF6600">○</font>　○●○○　●●○<font color="#FF6600">○</font>　●○○●●○<font color="#FF6600">○</font>　○●○○　○●○<font color="#FF6600">○</font><br>
  瘦倚溪橋梅夜寒。雪欲消時。淚不禁彈。剪成釵勝待歸看。春在西窗。燈火更闌。<br>
  ●●○○○●<font color="#FF6600">○</font>　●●○○　●●○<font color="#FF6600">○</font>　●○○●●○<font color="#FF6600">○</font>　○●○○　○●○<font color="#FF6600">○</font></p>
<p>此詞前後段第四句押韻，宋、元人俱如此填，惟汪元量詞，前後段起句〔十年舊事漫咨嗟〕，〔玉人勸我酌流霞〕，與此平仄全異，恐非定格，不便參校。</p>
<p>又一體　雙調六十字，前後段各六句，五平韻</p>
<p>盧炳<br>
  燈火樓臺萬斛蓮。千門喜笑。素月嬋娟。幾多急管與繁弦。巷陌喧闐。畢獻芳筵。<br>
  ○●○○●●<font color="#FF6600">○</font>　○○●●　●●○<font color="#FF6600">○</font>　●○●●●○<font color="#FF6600">○</font>　●●○<font color="#FF6600">○</font>　●●○<font color="#FF6600">○</font><br>
  樂與民偕五馬賢。綺羅叢裏。一簇神仙。傳柑雅宴約明年。盡夕留連。滿帆金船。<br>
  ●●○○●●<font color="#FF6600">○</font>　●○○●　●●○<font color="#FF6600">○</font>　○○●●●○<font color="#FF6600">○</font>　●●○<font color="#FF6600">○</font>　●●○<font color="#FF6600">○</font></p>
<p>此詞前後段第五句，俱押韻，宋詞無別首可校。</p>
<p>又一體　雙調六十字，前後段各六句，四平韻、兩疊韻</p>
<p>張炎<br>
  剩蕊驚寒減豔痕。蜂也消魂。蝶也消魂。醉歸無月傍黃昏。知是花村。不是花村。<br>
  ●●○○●●<font color="#FF6600">○</font>　○●○<font color="#FF6600">○</font>　●●○<font color="#FF6600">○</font>疊●○○●●○<font color="#FF6600">○</font>　○●○<font color="#FF6600">○</font>　●●○<font color="#FF6600">○</font>疊<br>
  留得閒枝葉半存。好似桃根。可似桃根。小樓昨夜雨聲渾。春到三分。秋到三分。<br>
  ○◎⊙⊙●◎<font color="#FF6600">○</font>　●●○<font color="#FF6600">○</font>　●●○<font color="#FF6600">○</font>疊●○●●●○<font color="#FF6600">○</font>　○●○<font color="#FF6600">○</font>　○●○<font color="#FF6600">○</font>疊</p>
<p>此詞前後段第二、三句，第五、六句，俱疊韻，有程垓、劉克莊、劉擬、方嶽、歐良、虞集諸詞可校，但劉克莊詞，換頭句〔階銜免得管兵農〕，與此平仄全異；又，宋無名氏詞，前後段第二、三句，第五、六句，俱用量字韻者，繫獨木橋體，因詞俚不錄。</p>
<p>又一體　雙調六十字，前後段各六句，六平韻</p>
<p>蔣捷<br>
  一片春愁帶酒澆。江上船搖。樓上簾招。秋娘容與泰娘嬌。風又飄飄。雨又蕭蕭。<br>
  ●●○○●●<font color="#FF6600">○</font>　○●○<font color="#FF6600">○</font>　○●○<font color="#FF6600">○</font>　○○○●●○<font color="#FF6600">○</font>　○●○<font color="#FF6600">○</font>　●●○<font color="#FF6600">○</font><br>
  何日雲帆卸浦橋。銀字箏調。心字香燒。流光容易把人拋。紅了櫻桃。綠了芭蕉。<br>
  ○●○○●●<font color="#FF6600">○</font>　○●○<font color="#FF6600">○</font>　○●○<font color="#FF6600">○</font>　○○○●●○<font color="#FF6600">○</font>　○●○<font color="#FF6600">○</font>　●●○<font color="#FF6600">○</font></p>
<p>此詞每句用韻，與第二、三句，第四、五句用疊韻者不同。</p>
<p>又一體　雙調五十八字，前後段各五句，三平韻</p>
<p>曹勳<br>
  不占前村占瑤階。芳影橫斜積漸開。水邊竹外冷搖春。一帶沖寒。香滿襟懷。<br>
  ●●○○●○<font color="#FF6600">○</font>　○●○○●●<font color="#FF6600">○</font>　●○●●●○○　●●○○　○●○<font color="#FF6600">○</font><br>
  管領東風要有才。頻移歌酒上春台。直須日日坐花前。金殿仙人。同往同來。<br>
  ●●○○●●<font color="#FF6600">○</font>　○○○●●○<font color="#FF6600">○</font>　●○●●●○○　○●○○　○●○<font color="#FF6600">○</font></p>
<p>此詞前後段第二、三句，作七字一句，與諸家異。見《松隱集》，無別首宋詞可校。</p>
<p>又一體　雙調五十九字，前段五句三平韻，後段六句三平韻</p>
<p>趙長卿<br>
  霽靄迷空曉未收。羈館殘燈。永夜悲秋。梧桐葉上三更雨。別是人間一段愁。<br>
  ●●○○●●<font color="#FF6600">○</font>　○●○○　●●○<font color="#FF6600">○</font>　○○●●○○●　●●○○●●<font color="#FF6600">○</font><br>
  睡又不成夢又休。多愁多病。當甚風流。真情一點苦縈人。才下眉尖。恰上心頭。<br>
  ●●●○●●<font color="#FF6600">○</font>　○○○●　○●○<font color="#FF6600">○</font>　○○●●●○○　○●○○　●●○<font color="#FF6600">○</font></p>
<p>此詞前段結句七字。按，李清照詞〔雁字來時月滿樓〕，又，《樂府雅詞》〔明日從教一線添〕，皆作七字句，與此同。蓋《一翦梅》之變體也，舊譜謂李詞脫去一字者非。<br>
</p>
</body>
</html>
