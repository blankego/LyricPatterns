<html>
<head>
<title>聒龍謠</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>聒龍謠</b></font></div>
<p>調見朱敦儒《樵歌詞》，因詞有〔聒龍嘯〕句，取以為名。</p>
<p>雙調九十九字，前後段各十句，四仄韻</p>
<p>朱敦儒<br>
  肩拍洪崖。手攜子晉。夢裏暫辭塵宇。高步層霄。俯人間如許。<br>
  ⊙●○○　◎⊙●◎　●●◎○⊙<font color="#FF6600">●</font>　○●○○　●○○⊙<font color="#FF6600">●</font><br>
  算蝸戰、多少功名。問蟻聚、幾回今古。度銀潢、展盡參旗。桂華淡。月飛去。<br>
  ●○◎　⊙●○○　●●◎　●○○<font color="#FF6600">●</font>　●○○　◎●○○　◎○●　●○<font color="#FF6600">●</font><br>
  天風緊。玉樓斜。舞萬女霓袖。光搖金縷。明廷燕闋。倚青冥回顧。<br>
  ⊙○●　●○○　●◎◎⊙●　○○○<font color="#FF6600">●</font>　○○●●　●○○○<font color="#FF6600">●</font><br>
  過瑤池、重惜雙成。就楚岫、更邀巫女。轉雲車、指點虛無。引蓬萊路。<br>
  ●⊙⊙　⊙●○○　◎◎◎　●○○<font color="#FF6600">●</font>　●○○　◎●○○　●○○<font color="#FF6600">●</font></p>
<p>此詞前段第二句不用韻，宋徽宋、汪莘詞，與此同。按，徽宗詞，前段第一、二句〔紫閣岧嶢，紺宇邃深〕，紫字、宇字俱仄聲，深字平聲，汪詞，〔夢下瑤台，神飛閬苑〕，神字平聲；第三句，汪詞〔自歎塵寰久客〕，塵字平聲，久字仄聲；第五句〔望皇居帝宅〕，帝字仄聲；徽宗詞，第七句〔玳瑁筵、玉鉤雲捲〕，筵字平聲；第八句〔動深思、清籟蕭蕭〕，清字平聲；汪詞，結句〔天垂晚，月生魄〕，天字平聲；後段第一句〔故人少〕，故字仄聲；第三句〔引壺觴自酌〕，壺觴二字俱平聲，自字仄聲；第八句〔遇鴻濛、頓超元默〕，鴻字平聲；徽宗詞，第九句〔從宸遊、前後爭趨〕，前字平聲。譜內可平可仄據此，餘參下詞。</p>
<p>又一體　雙調九十九字，前段十句五仄韻，後段十句四仄韻</p>
<p>朱敦儒<br>
  憑月攜簫。溯空秉羽。夢踏絳綃仙去。花冷街榆。悄中天風露。<br>
  ○●○○　●○●<font color="#FF6600">●</font>　●●●○○<font color="#FF6600">●</font>　○●○○　●○○○<font color="#FF6600">●</font><br>
  並真官、蕊佩芬芳。望帝所、紫雲容與。享釣天、九奏傳觴。聒龍嘯。看鸞舞。<br>
  ●○○　●●○○　●●●　●○○<font color="#FF6600">●</font>　●○○　●●○○　●○●　●○<font color="#FF6600">●</font><br>
  驚塵世。悔平生。歎萬感千恨。誰憐深素。群仙念我。好人間難住。<br>
  ○○●　●○○　●●●○●　○○○<font color="#FF6600">●</font>　○○●●　●○○○<font color="#FF6600">●</font><br>
  勸阿母、遍與金桃。教酒星、剩斟瓊醑。醉歸時、手授丹經。指長生路。<br>
  ●●●　●●○○　○●○　●○○<font color="#FF6600">●</font>　●○○　●●○○　●○○<font color="#FF6600">●</font></p>
<p>此與前詞同，惟前起第二句用韻異。</p>
</body>
</html>
