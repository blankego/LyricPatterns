<html>
<head>
<title>拜星月慢</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>拜星月慢</b></font></div>
<p>一作《拜新月》。唐教坊曲名。《宋史‧樂志》：般涉調。</p>
<p>雙調一百四字，前段十句四仄韻，後段八句六仄韻</p>
<p>周邦彥<br>
  夜色催更。清塵收露。小曲幽坊月暗。竹檻燈窗。識秋娘庭院。<br>
  ●●○○　⊙○⊙●　◎●○○◎<font color="#FF6600">●</font>　●●○○　●○○○<font color="#FF6600">●</font><br>
  笑相遇。似覺、瓊枝玉樹相倚。暖日明霞光爛。水眄蘭情。總平生稀見。<br>
  ●○●　●●　○○●●○●　●●⊙○○<font color="#FF6600">●</font>　◎●⊙○　●○○○<font color="#FF6600">●</font><br>
  畫圖中、舊識春風面。誰知道、自到瑤台畔。眷戀雨潤雲溫。苦驚風吹散。<br>
  ●○○　●●○○<font color="#FF6600">●</font>　⊙○◎　●●○○<font color="#FF6600">●</font>　◎●●◎○⊙　●○○○<font color="#FF6600">●</font><br>
  念荒寒、寄宿無人館。重門閉、敗壁秋蟲歎。<br>
  ●○○　●●○○<font color="#FF6600">●</font>　○○●　◎●○○<font color="#FF6600">●</font><br>
  爭奈向、一縷相思。隔溪山不斷。<br>
  ⊙◎●　◎●○○　●○○●<font color="#FF6600">●</font></p>
<p>此調始自此詞，應以此詞為正體，吳文英詞照此填。若周詞之句讀小異，陳詞、彭詞之減字，皆變格也。此詞前段第七句八字，上二字例作一、，第八句六字，與上六字對偶，如吳文英詞之〔暫負、吟花酌露樽俎，冷玉紅香罍洗〕，最為合格。此詞前段第五句、結句，後段第四句、結句，例作上一下四句法，如吳文英詞之〔老扁舟身世〕、〔古陶洲十里〕、〔洗湘娥春膩〕、〔泣秋檠燭外〕，皆然。按，吳文英詞，前段第二句〔碧霞籠夜〕，碧字仄聲；第九句〔眼眩意迷〕，意字仄聲。譜內可平可仄據此，其餘平仄，悉參周、陳、彭三詞。吳文英詞，前段結句〔古陶洲十里〕，十字入聲；後段第六句〔吹不散、繡屋重門閉〕，不字入聲。俱以入作平，不注可仄。</p>
<p>又一體　雙調一百四字，前段十句四仄韻，後段八句六仄韻</p>
<p>周密<br>
  膩葉陰清。孤花香冷。迤邐芳洲春換。薄酒孤吟。悵相如遊倦。<br>
  ●●○○　○○○●　○●○○○<font color="#FF6600">●</font>　●●○○　●○○○<font color="#FF6600">●</font><br>
  想人在、絮幕香簾凝望。誤認幾許。煙檣風幔。芳草天涯。負華堂雙燕。<br>
  ●○●　●●○○○●　●●●●　○○○<font color="#FF6600">●</font>　○●○○　●○○○<font color="#FF6600">●</font><br>
  記簫聲、淡月梨花院。砑紅箋、漫寫東風怨。一夜落月啼鴃。喚河橋吟遍。<br>
  ●○○　●●○○<font color="#FF6600">●</font>　●○○　●●○○<font color="#FF6600">●</font>　●●●○○●　●○○○<font color="#FF6600">●</font><br>
  蕩歸心、又過江南岸。清宵夢、遠逐飛花亂。<br>
  ●○○　●●○○<font color="#FF6600">●</font>　○○●　●●○○<font color="#FF6600">●</font><br>
  幾千萬、絲縷垂楊。繫春愁不斷。<br>
  ●○●　○●○○　●○○●<font color="#FF6600">●</font></p>
<p>此與周邦彥詞同，惟前段第六、七、八句，作九字一句、四字兩句異。</p>
<p>又一體　雙調一百二字，前段十句四仄韻，後段八句六仄韻</p>
<p>陳允平<br>
  漏閣閑簽。琴窗倦譜。露濕宵螢欲暗。雁咽涼聲。寂寞芙蓉院。<br>
  ●●○○　○○●●　●●○○●<font color="#FF6600">●</font>　●●○○　●●○○<font color="#FF6600">●</font><br>
  畫簷外。樹色驚霜漸改。澹碧雲疏星爛。舊約桐陰。問何時重見。<br>
  ●○●　●●○○●●　●●○○○<font color="#FF6600">●</font>　●●○○　●○○○<font color="#FF6600">●</font><br>
  倚銀屏、更憶秋娘面。想淩波、共立河橋畔。重念酒汙羅襦。漸金篝香散。<br>
  ●○○　●●○○<font color="#FF6600">●</font>　●○○　●●○○<font color="#FF6600">●</font>　○●●●○○　●○○○<font color="#FF6600">●</font><br>
  剪孤燈、伴宿西風館。黃花夢、對發淒涼歎。<br>
  ●○○　●●○○<font color="#FF6600">●</font>　○○●　●●○○<font color="#FF6600">●</font><br>
  但悵望、一水家山。被紅塵隔斷。<br>
  ●●●　●●○○　●○○●<font color="#FF6600">●</font></p>
<p>此和周詞也，惟前段第七句減二字異。此調前段第五句，例作上一下四句法，此詞泛作五言，與調不合，故不校注。</p>
<p>又一體　雙調一百一字，前段九句四仄韻，後段八句六仄韻</p>
<p>彭泰翁<br>
  霧滑觚稜。塵侵團扇。恨滿哀彈倦理。控雨籠雲。共閒情孤倚。<br>
  ●●○○　○○○●　●●○○●<font color="#FF6600">●</font>　●●○○　●○○○<font color="#FF6600">●</font><br>
  斂娥黛、怕似流鶯歷歷。惹得玉銷瓊碎。可惜欄杆。但苔花沈穗。<br>
  ●○●　●●○○●●　●●●○○<font color="#FF6600">●</font>　●●○○　●○○○<font color="#FF6600">●</font><br>
  算天音、不入人間耳。何人漫、裛損青衫淚。不是舊譜都忘。厭新腔嬌脆。<br>
  ●○○　●●○○<font color="#FF6600">●</font>　○○●　●●○○<font color="#FF6600">●</font>　●●●●○○　●○○○<font color="#FF6600">●</font><br>
  多生不得丹青意。重來又、花鎖重門閉。到夜永、笙鶴歸時。月明天似水。<br>
  ○○●●○○<font color="#FF6600">●</font>　○○●　○●○○<font color="#FF6600">●</font>　●●●　○●○○　●○○●<font color="#FF6600">●</font></p>
<p>此與陳詞同，惟後段第五句又減一字異。諸家前後段結句，俱作上一下四句法，此詞後結，亦與調不合。</p>
<p></p>
</body>
</html>
