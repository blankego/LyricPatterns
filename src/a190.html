<html>
<head>
<title>西江月</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>西江月</b></font></div>
<p>唐教坊曲名。《樂章集》注：中呂宮。歐陽炯詞，有〔兩岸蘋香暗起〕句，名《白蘋香》；程珌詞，名《步虛詞》；王行詞，名《江月令》。</p>
<p>雙調五十字，前後段各四句，兩平韻、一協韻</p>
<p>柳永<br>
  鳳額繡簾高捲。獸鐶朱戶頻搖。兩竿紅日上花梢。春睡懨懨難覺。<br>
  ◎●◎○⊙●　◎○⊙●○<font color="#FF6600">○</font>　◎○⊙●●○<font color="#FF6600">○</font>　⊙●⊙○⊙<font color="#3333FF">●</font>協<br>
  好夢枉隨飛絮。閒愁濃勝香醪。不成雨暮與雲朝。又是韶光過了。<br>
  ◎●◎○⊙●　⊙○⊙●○<font color="#FF6600">○</font>　◎○◎●●○<font color="#FF6600">○</font>　◎●⊙○◎<font color="#3333FF">●</font>協</p>
<p>此調始於南唐歐陽炯，前後段兩起句，俱協仄韻，自宋蘇軾、辛棄疾外，填者絕少，故此詞必以柳詞為正體。沈伯時《樂府指迷》云：《西江月》第二句平聲韻，第四句就平聲切去押仄韻，如平聲押〔東〕字，仄聲須押〔董、凍〕字韻，不可隨意押入他韻。其說正與柳詞體合。若吳詞之兩段各韻，歐詞之添字，趙詞之不協韻，皆變體也。前段第四句，晏幾道詞〔曉鏡心情更懶〕，更字仄聲；後段第三句，司馬光詞〔笙歌散後酒微醒〕，笙字平聲；末句，歐陽炯詞〔猶占鳳樓春色〕，鳳字仄聲。譜內可平可仄據之，餘參下詞。</p>
<p>又一體　雙調五十字，前後段各四句，兩平韻、兩協韻</p>
<p>蘇軾<br>
  點點樓頭細雨。重重江外平湖。當年戲馬會東徐。今日淒涼南浦。<br>
  ●●○○●<font color="#3333FF">●</font>協○○○●○<font color="#FF6600">○</font>　○○●●●○<font color="#FF6600">○</font>　○●○○○<font color="#3333FF">●</font>協<br>
  莫恨黃花未吐。且教紅粉相扶。酒闌不必看茱萸。俯仰人間今古。<br>
  ●●○○●<font color="#3333FF">●</font>協●○○●○<font color="#FF6600">○</font>　●○●●●○<font color="#FF6600">○</font>　●●○○○<font color="#3333FF">●</font>協</p>
<p>此詞兩起句俱協仄韻，歐陽炯〔水上鴛鴦〕詞、辛棄疾〔貪數明朝〕詞，即此體也，其可平可仄，與柳詞同，故不復注。按，歐陽韻，以〔力、色〕協〔衣、眉、期、枝〕，蓋遵古韻〔陌、錫、職〕通〔寘、未〕，以四支無入聲也，不若蘇詞韻之〔虞、麌、遇〕本部三聲者為合法，故採蘇詞為譜。</p>
<p>又一體　雙調五十字，前後段各四句，兩平韻、一協韻</p>
<p>吳文英<br>
  枝嫋一痕雪在。葉藏幾豆春濃。玉奴最晚嫁春風。來結梨花幽夢。<br>
  ○●●○●●　●○●●○<font color="#FF6600">○</font>　●○●●●○<font color="#FF6600">○</font>　○●○○○<font color="#3333FF">●</font>協<br>
  香力添熏羅被。瘦肌猶怯冰綃。綠陰青子老溪橋。羞見東鄰嬌小。<br>
  ○●○○○●　●○○●○<font color="#FF6600">○</font>換●○○●●○<font color="#FF6600">○</font>　○●○○○<font color="#3333FF">●</font>協</p>
<p>此與柳詞同，惟前後段各韻異。周紫芝〔池面風翻〕詞，正與之合。</p>
<p>又一體　雙調五十一字，前後段各四句，兩平韻、兩仄韻</p>
<p>歐陽炯<br>
  月映長江秋水。分明冷浸星河。淺沙汀上白雲多。雪散幾叢蘆葦。<br>
  ●●○○○<font color="#FF6600">●</font>　○○●●○<font color="#FF6600">○</font>　●○○●●○<font color="#FF6600">○</font>　●●●○○<font color="#FF6600">●</font><br>
  扁舟倒映寒潭裏。煙光遠罩輕波。笛聲何處響漁歌。兩岸蘋香暗起。<br>
  ○○●●○○<font color="#FF6600">●</font>　○○●●○<font color="#FF6600">○</font>　●○○●●○<font color="#FF6600">○</font>　●●○○●<font color="#FF6600">●</font></p>
<p>此見《樽前集》，換頭句較〔水上鴛鴦〕詞多一字，但此詞押韻，又與諸家不同。按，古韻從無〔五歌〕通〔四寘〕之例，此蓋以〔葦、起〕押〔水、裏〕，〔多、歌〕押〔河、波〕也。唐人有間押之法，採以備體。</p>
<p>又一體　雙調五十六字，前後段各四句，三平韻</p>
<p>趙以仁<br>
  夜半沙痕依約。雨餘天氣溟濛。起行微月遍池東。水影浮花、花影動簾櫳。<br>
  ●●○○○●　●○○●○<font color="#FF6600">○</font>　●○○●●○<font color="#FF6600">○</font>　●●○○　○●●○<font color="#FF6600">○</font><br>
  量減難追醉白。恨長莫盡題紅。雁聲能到畫樓中。也要玉人、知道有秋風。<br>
  ●●○○●●　●○●●○<font color="#FF6600">○</font>　●○○●●○<font color="#FF6600">○</font>　●●●○　○●●○<font color="#FF6600">○</font></p>
<p>此詞兩結句，不協仄韻，又各添三字，作九字句，見周密《絕妙好詞》選本。宋、元人無填此者，採之以備一體。</p>
</body>
</html>
