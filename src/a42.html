<html>
<head>
<title>甘州曲</title>
<meta http-equiv="Content-Type" content="text/html; charset=utf-8">
</head>
<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>甘州曲</b></font> 
</div>
<p>唐教坊曲名。《唐書‧禮樂志》：天寶間樂曲。皆以邊地為名，甘州其一也。顧敻詞名《甘州子》。</p>
<p>單調二十九字，六句五平韻</p>
<p>王衍<br>
  畫羅裙。能結束。稱腰身。柳眉桃臉不勝春。<br>
  ●○<font color="#FF6600">○</font>　○●●　●○<font color="#FF6600">○</font>　●○○●●○<font color="#FF6600">○</font><br>
  薄媚足精神。可惜許、淪落在風塵。<br>
  ●●●○<font color="#FF6600">○</font>　●●●　○●●○<font color="#FF6600">○</font></p>
<p>此調起句三字。顧敻詞添作七字，其實即此體也。結句，《詞律》本落去許字，今從《花草粹編》增定。</p>
<p>又一體　單調三十三字，六句五平韻</p>
<p>顧敻<br>
  一爐龍麝錦帷旁。屏掩映。燭熒煌。<br>
  ◎○○●●○<font color="#FF6600">○</font>　○●●　●○<font color="#FF6600">○</font><br>
  禁城刁斗喜初長。羅薦繡鴛鴦。山枕上、私語口脂香。<br>
  ●○⊙●●○<font color="#FF6600">○</font>　⊙●●○<font color="#FF6600">○</font>　○●●　⊙●●○<font color="#FF6600">○</font></p>
<p>此詞即王詞體，惟起句多四字。舊譜泥于《甘州曲》、《甘州子》兩名小異，而另列之。不知曲子二字，互為省文，並無分別也。按，顧詞五首，俱有〔山枕上〕三字。其一首，第一句〔紅爐深夜醉調聲〕，紅字平聲；第四句〔小屏古畫岸低平〕，古字仄聲。又一首，第五句〔月色照衣襟〕，月字仄聲；結句〔翠鈿鎮眉心〕，翠字仄聲。譜內可平可仄據此。</p>
</body>
</html>
