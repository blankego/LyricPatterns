<html>
<head>
<title>拋球樂</title>
<meta http-equiv="Content-Type" content="text/html; charset=utf-8">
</head>
<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>拋球樂</b></font> 
</div>
<p>唐教坊曲名。《唐音癸箋》云：《拋球樂》，酒筵中拋球為令，其所唱之詞也。《宋史‧樂志》：女弟子舞隊，三日拋球樂。按，此調三十字者，始于劉禹錫詞，皇甫松本此填，多一和聲。三十三字者，始於馮延巳詞，因詞有〔且莫思歸去〕句，或名《莫思歸》。皆五七言小律詩體。至宋柳永，則借舊曲名，別倚新聲，始有兩段一百八十七字體。《樂章集》注：林鐘商調。與唐詞小令體制，迥然各別。以同一調名，故類列之。</p>
<p>單調三十字，六句四平韻</p>
<p>劉禹錫<br>
  五色繡團圓。登君玳瑁筵。最宜紅燭下。<br>
  ◎●◎○<font color="#FF6600">○</font>　○○●●<font color="#FF6600">○</font>　●○○●●<br>
  偏稱落花前。上客如先起。應須贈一船。<br>
  ⊙●●○<font color="#FF6600">○</font>　●●○○●　⊙○◎●<font color="#FF6600">○</font></p>
<p>此本唐人小律，後人教坊，被之管弦，遂相沿為詞。中二句必用對偶，諸作皆然。按，劉詞別首，第四句〔卻憶未開時〕，卻字仄聲；結句〔一杯君莫辭〕，一字仄聲，君字平聲。譜內可平可仄據此。其首句五字可平，則參皇甫松詞也。</p>
<p>又一體　單調三十三字，七句三平韻、一疊韻</p>
<p>皇甫松<br>
  金蹙花球小。真珠繡帶垂。繡帶垂。幾回沖蠟燭。<br>
  ○●○○●　○○●●<font color="#FF6600">○</font>　●●<font color="#FF6600">○</font>疊●○○●●<br>
  千度入香懷。上客終須醉。觥盂且亂排。<br>
  ○●●○<font color="#FF6600">○</font>　●●○○●　○○●●<font color="#FF6600">○</font></p>
<p>此詞起首不用韻，第二句下多三字疊句。按，古樂府〔賤妾與君共餔糜，共餔糜〕，有疊句和聲。此詞疊〔繡帶垂〕三字，亦和聲也。</p>
<p>又一體　單調四十字，六句四平韻</p>
<p>馮延巳<br>
  霜積秋山萬樹紅。倚岩樓上掛朱櫳。白雲天遠重重恨。<br>
  ⊙●○○◎●<font color="#FF6600">○</font>　◎○○●●○<font color="#FF6600">○</font>　◎○⊙●⊙○●<br>
  黃葉煙深漸漸風。彷彿涼州曲。吹在誰家玉笛中。<br>
  ⊙●⊙○◎●<font color="#FF6600">○</font>　◎●○○●　⊙●○○◎●<font color="#FF6600">○</font></p>
<p>此詞惟第五句五字，餘皆七字。按，《陽春集》馮詞八首，皆然。其一首，起句〔坐對高樓千萬山〕，坐字仄聲，千字平聲；第三句〔燒殘紅燭暮雲合〕，燒字平聲，暮字仄聲；第四句〔飄盡碧梧金井寒〕，碧字仄聲，金字平聲。又一首，第二句〔登高歡醉夜忘回〕，登字平聲；第三句〔歌闌賞盡珊瑚樹〕，賞字仄聲。又一首，第四句〔滿面西風憑玉欄〕，滿字仄聲；第五句〔歸去須沉醉〕，歸字平聲；結句〔小院新池月乍寒〕，小字仄聲。又一首，結句〔金菊年年秋解開〕，秋字平聲。譜內可平可仄據此。舊譜未注平仄，今增入。</p>
<p>又一體　雙調一百八十七字，前段十九句七仄韻，後段十七句七仄韻</p>
<p>柳永<br>
  曉來天氣濃淡。微雨輕灑。近清明、風絮巷陌。煙草池塘。<br>
  ●○○●○●　○●○<font color="#FF6600">●</font>　●○○　○●●●　○●○○<br>
  盡堪圖畫。豔杏暖、妝臉勻開。弱柳困、宮腰低亞。是處麗質盈盈。<br>
  ●○○<font color="#FF6600">●</font>　●●●　○●○○　●●●　○○○<font color="#FF6600">●</font>　●●●●○○<br>
  巧笑嬉嬉。爭簇鞦韆架。戲彩球羅綬。金雞芥羽。少年馳騁。芳郊綠野。<br>
  ●●○○　○●○○<font color="#FF6600">●</font>　●●○○●　○○●●　●○○●　○○●<font color="#FF6600">●</font><br>
  占斷五陵遊。奏脆管、繁弦聲和雅。向名園深處。爭泥畫輪。<br>
  ●●●○○　●●●　○○○○<font color="#FF6600">●</font>　●○○○●　○●●○<br>
  競羈寶馬。取次羅列杯盤。就芳樹、綠影紅陰下。舞婆娑。<br>
  ●○●<font color="#FF6600">●</font>　●●○●○○　●○●　●●○○<font color="#FF6600">●</font>　●○○<br>
  歌宛轉。彷彿鶯嬌燕奼。寸珠片玉。爭似濃歡無價。任他美酒。<br>
  ○●●　●●○○●<font color="#FF6600">●</font>　●○●●　○●○○○<font color="#FF6600">●</font>　●○●●<br>
  十千一斗。飲竭仍解金貂貰。恣幕天席地。陶陶盡醉太平。<br>
  ●○●●　●●○●○○<font color="#FF6600">●</font>　●●○●●　○○●●●○<br>
  且樂唐虞景化。須信豔陽天。看未足、已覺鶯花謝。對綠蟻翠蛾。怎生輕捨。<br>
  ●●○○●<font color="#FF6600">●</font>　○●●○○　●●●　●●○○<font color="#FF6600">●</font>　●●●●○　●○○<font color="#FF6600">●</font></p>
<p>按，《宋史‧樂志》，有夾鐘商《拋球樂》，其詞不傳。元人有黃鐘宮《拋球樂》，字數參差，詞亦俚鄙。《樂章集》亦僅見此作，別無可校。平仄宜遵之。</p>
</body>
</html>
