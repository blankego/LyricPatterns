<html>
<head>
<title>望海潮</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>望海潮</b></font></div>
<p>柳永《樂章集》注：仙呂調。</p>
<p>雙調一百七字，前段十一句五平韻，後段十一句六平韻</p>
<p>柳永<br>
  東南形勝。江湖都會。錢塘自古繁華。煙柳畫橋。風簾翠幕。參差十萬人家。<br>
  ⊙○○●　○○⊙●　⊙○◎●○<font color="#FF6600">○</font>　○●●○　○○●●　⊙○◎●○<font color="#FF6600">○</font><br>
  雲樹繞堤沙。怒濤捲霜雪。天塹無涯。市列珠璣。戶盈羅綺競豪奢。<br>
  ⊙●●○<font color="#FF6600">○</font>　●⊙◎⊙●　⊙●○<font color="#FF6600">○</font>　◎●○○　◎⊙⊙●●○<font color="#FF6600">○</font><br>
  重湖疊巘清佳。有三秋桂子。十里荷花。羌管弄晴。菱歌泛夜。嬉嬉釣叟蓮娃。<br>
  ⊙○◎●○<font color="#FF6600">○</font>　●⊙○●●　◎●○<font color="#FF6600">○</font>　○●●○　○○●●　⊙○◎●○<font color="#FF6600">○</font><br>
  千騎擁高牙。乘醉聽簫鼓。吟賞煙霞。異日圖將好景。歸去鳳池誇。<br>
  ⊙●●○<font color="#FF6600">○</font>　⊙◎○⊙●　⊙●○<font color="#FF6600">○</font>　◎●○○◎●　⊙●●○<font color="#FF6600">○</font></p>
<p>此調以此詞為正體，秦觀、張元幹、史巂之、石孝友、趙可、折元禮諸詞，俱照此填。若秦詞別首之句讀小異，鄧詞之換頭押短韻，皆變格也。此詞前結〔市列珠璣，戶盈羅綺〕，例作對偶，宋、元人如此填者甚多。按，折詞，前段第一句〔地雄河嶽〕，地字仄聲；張詞，第三句〔玉簪羅帶綢繆〕，玉字仄聲，羅字平聲；折詞，第六句〔野煙縈帶滄州〕，野字仄聲，縈字平聲；第七句〔虎旆擁貔貅〕，虎字仄聲；趙詞，第九句〔似隔盈盈〕，似字仄聲；劉一止詞，第十句〔雙闕連雲〕，雙字平聲；史詞，第十一句〔駒留空谷接英遊〕，駒字平聲，呂渭老詞，〔半篙綠水漫斜橋〕，綠字仄聲；張詞，後段第一句〔使君冠世風流〕，使字仄聲，晁補之詞，〔年年高會江陽〕，高字平聲；石詞，第二句〔奈碧雲暗斷〕，碧字仄聲；折詞，第六句〔賀蘭烽火新收〕，賀字仄聲，烽字平聲；張詞，第七句〔逸興醉無休〕，逸字仄聲；石詞，第八句〔但烏啼渡口〕，烏字平聲；張翥詞，第九句〔釃酒長瀾〕，釃字仄聲；石詞，第十句、十一句〔擬把無窮幽恨，萬疊寫霜綃〕，幽字平聲，萬字仄聲。譜內可平可仄據此，餘參秦、鄧二詞。前後段第四、五句，例作平仄仄平，平平仄仄，石詞之前後段第四句〔柳色搖金〕、〔春草生池〕，搖字、生字俱平聲；趙詞之前段第五句〔百街高選〕，石詞之後段第五句〔芳塵凝榭〕，高字、凝字俱平聲，及鄧詞之前段第四句〔錯〕字仄聲，俱與調不合，譜內不校注平仄。</p>
<p>又一體　雙調一百七字，前段十一句五平韻，後段十一句六平韻</p>
<p>秦觀<br>
  梅英疏淡。冰澌溶洩。東風暗換年華。金谷俊遊。銅駝巷陌。新晴細履平沙。<br>
  ○○○●　○○○●　○○●●○<font color="#FF6600">○</font>　○●●○　○○●●　○○●●○<font color="#FF6600">○</font><br>
  長記誤隨車。正絮翻蝶舞。芳思交加。柳下桃蹊。亂分春色到人家。<br>
  ○●●○<font color="#FF6600">○</font>　●●○●●　○●○<font color="#FF6600">○</font>　●●○○　●○○●●○<font color="#FF6600">○</font><br>
  西園夜飲鳴笳。有華燈礙月。飛蓋妨花。蘭苑未空。行人漸老。重來是事堪嗟。<br>
  ○○●●○<font color="#FF6600">○</font>　●○○●●　○●○<font color="#FF6600">○</font>　○●●○　○○●●　○○●●○<font color="#FF6600">○</font><br>
  煙暝酒旗斜。但倚樓極目。時見棲鴉。無奈歸心。暗隨流水到天涯。<br>
  ○●●○<font color="#FF6600">○</font>　●●○●●　○●○<font color="#FF6600">○</font>　○●○○　●○○●●○<font color="#FF6600">○</font></p>
<p>此與柳詞同，惟後結作四字一句、七字一句異。按，晁補之、呂渭老、劉一止、張翥、沈公述詞，俱與此同，唯沈詞前段第八、九句〔少年人，一一錦帶吳鉤〕，句讀與此小異，注明不另列。</p>
<p>又一體　雙調一百七字，前段十一句五平韻，後段十二句七平韻</p>
<p>鄧千江<br>
  雲雷天塹。金湯地險。名藩自古皋蘭。營屯繡錯。山形米聚。襟喉百二秦關。<br>
  ○○○●　○○●●　○○●●○<font color="#FF6600">○</font>　○○●●　○○●●　○○●●○<font color="#FF6600">○</font><br>
  鏖戰血猶殷。見陣雲冷落。時有雕盤。靜塞樓頭。曉月依舊玉弓彎。<br>
  ○●●○<font color="#FF6600">○</font>　●●○●●　○●○<font color="#FF6600">○</font>　●●○○　●●○●●○<font color="#FF6600">○</font><br>
  看看。定遠西還。有元戎閫令。上將齋壇。甌脫晝空。兜鍪夕解。甘泉又報平安。<br>
  ○<font color="#FF6600">○</font>　●●○<font color="#FF6600">○</font>　●○○●●　●●○<font color="#FF6600">○</font>　○●●○　○○●●　○○●●○<font color="#FF6600">○</font><br>
  吹笛虎牙間。且宴陪朱履。歌按雲鬟。招取英靈毅魄。長繞賀蘭山。<br>
  ○●●○<font color="#FF6600">○</font>　●●○○●　○●○<font color="#FF6600">○</font>　○●○○●●　○●●○<font color="#FF6600">○</font></p>
<p>此與柳詞同，惟換頭藏短韻異。</p>
</body>
</html>
