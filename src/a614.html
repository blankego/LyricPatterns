<html>
<head>
<title>念奴嬌</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>念奴嬌</b></font></div>
<p>《碧雞漫志》云：大石調，又轉入道調宮，又轉入高宮大石調。姜夔詞注：雙調；元高拭詞注：大石調，又大呂調。蘇軾〔赤壁懷古〕詞，有〔大江東去，一樽還酹江月〕句，因名《大江東去》，又名《酹江月》，又名《赤壁詞》，又名《酹月》；曾覿詞，名《壺中天慢》；戴復古詞，有〔大江西上〕句，名《大江西上曲》；姚述堯詞，有〔太平無事，歡娛時節〕句，名《太平歡》；韓淲詞，有〔年年眉壽，坐對南枝〕句，名《壽南枝》，又名《古梅曲》；姜夔詞，名《湘月》，自注即《念奴嬌》鬲指聲；張輯詞，有〔柳花淮甸春冷〕句，名《淮甸春》；米友仁詞，名《白雪詞》；張翥詞，名《百字令》，又名《百字謠》；丘長春詞，名《無俗念》；遊文仲詞，名《千秋歲》；《翰墨全書》詞，名《慶長春》，又名《杏花天》。此調有平韻、仄韻二體，凡句讀參差、大同小異者，譜內各以類列。</p>
<p>雙調一百字，前後段各十句，四仄韻</p>
<p>蘇軾<br>
  憑空眺遠。見長空萬里。雲無留跡。桂魄飛來光射處。冷浸一天秋碧。<br>
  ⊙○◎●　●⊙○◎●　◎⊙○<font color="#FF6600">●</font>　◎●◎○○●●　◎●◎○○<font color="#FF6600">●</font><br>
  玉宇瓊樓。乘鸞來去。人在清涼國。江山如畫。望中煙樹歷歷。<br>
  ◎●○○　⊙○⊙●　⊙●○○<font color="#FF6600">●</font>　⊙○○●　●○○●◎<font color="#FF6600">●</font><br>
  我醉拍手狂歌。舉杯邀月。對影成三客。起舞徘徊風露下。今夕不知何夕。<br>
  ◎●◎●○○　◎○⊙●　◎◎○○<font color="#FF6600">●</font>　◎●⊙○○●●　⊙●◎○○<font color="#FF6600">●</font><br>
  便欲乘風。翻然歸去。何用騎鵬翼。水晶宮裏。一聲吹斷橫笛。<br>
  ◎●○○　⊙○⊙●　⊙●○○<font color="#FF6600">●</font>　◎○○●　◎○○●○<font color="#FF6600">●</font></p>
<p>此調仄韻詞，以此詞為正體，若蘇詞別首〔大江東去〕詞、姜夔〔五湖舊約〕詞，句讀參差；姜夔〔鬧紅一舸〕詞、張炎〔行行且止〕詞，多押一韻；張炎〔長流萬里〕詞，多押兩韻；及張輯、趙長卿詞之添字，皆變體也。此詞前段第二句五字，後段第二句四字，第八句五字，前後段第四句皆七字，宋、元人多如此填。按，辛棄疾詞，前段第二、三句〔問阿誰堪比，太真顏色〕，阿字、太字俱仄聲；張元幹詞，第六句〔荷芰波生〕，荷字平聲；趙師俠詞，後段第四句〔回首重城天樣遠〕，回字平聲；第五句〔獨擁閑衾輾轉〕，獨字仄聲。譜內可平可仄據此，餘參所採仄韻諸詞。若沈公述詞，前段第五句〔難託春心脈脈〕，上脈字入聲；黃庭堅詞，第八句〔駕此一輪玉〕，一字入聲；趙師俠詞，第九句〔蜂閑蝶怨〕，蝶字入聲；趙長卿詞，後段起句〔竹外孤嫋一枝〕，一字入聲；趙師俠詞，第五句〔只管聲聲歷歷〕，上歷字入聲；第九句〔愁遮不斷〕，不字入聲；張詞，第十句〔翠樓空鎖十二〕，十字入聲；及譜內所採張炎詞，前段第三句〔平分一水〕，一字入聲；姜詞，前結〔畫橈不點清鏡〕，後結〔舊家樂事誰省〕，不字、樂字俱入聲。此俱以入作平，故不注可仄。又，本詞前結中上歷字，亦是以入替平，填者勿混用上、去聲字。</p>
<p>又一體　雙調一百字，前段九句四仄韻，後段十句四仄韻</p>
<p>蘇軾<br>
  大江東去。浪淘盡、千古風流人物。故壘西邊。人道是、三國周郎赤壁。<br>
  ●○○●　●○●　○●○○○<font color="#FF6600">●</font>　●●○○　○●●　○●○○●<font color="#FF6600">●</font><br>
  亂石穿空。驚濤拍岸。捲起千堆雪。江山如畫。一時多少豪傑。<br>
  ●●○○　○○●●　●●○○<font color="#FF6600">●</font>　○○○●　●○○●○<font color="#FF6600">●</font><br>
  遙想公瑾當年。小喬初嫁了。雄姿英發。羽扇綸巾。談笑處、檣艣灰飛煙滅。<br>
  ○●○●○○　●○○●●　○○○<font color="#FF6600">●</font>　●●○○　○●●　○●○○○<font color="#FF6600">●</font><br>
  故國神遊。多情應笑我。早生華髮。人間如寄。一樽還酹江月。<br>
  ●●○○　○○●●●　●○○<font color="#FF6600">●</font>　○○○●　●○○●○<font color="#FF6600">●</font></p>
<p>此詞前段第二句三字，第三句六字，後段第二句五字，第三句四字，前後段第四句俱四字，第五句俱九字，與前詞異。宋、元人如此填者甚少，故以前詞作譜。《容齋隨筆》載此詞云：<br>
  大江東去，浪聲沈、千古風流人物。故壘西邊，人道是、三國孫吳赤壁。<br>
  亂石崩雲，驚濤掠岸，捲起千堆雪。江山如畫，一時多少豪傑。<br>
  遙想公瑾當年，小喬初嫁了，雄姿英發。羽扇綸巾，談笑處、檣艣灰飛煙滅。<br>
  故國神遊，多情應是、笑我生華髮。人間如夢，一樽還酹江月。<br>
  《詞綜》云，他本是〔浪聲沈〕作〔浪淘盡〕，與調未協；〔孫吳〕作〔周郎〕，犯下〔公瑾〕；〔崩雲〕作〔穿空〕，〔掠岸〕作〔拍岸〕，又〔多情應是、笑我生華髮〕作〔多情應笑我，早生華髮〕，益非；而〔小喬初嫁〕宜絕句，以〔了〕字屬下句乃合。按，《容齋》洪邁，南渡詞家，去蘇軾不遠，又本黃魯直手書，必非偽託。《詞綜》所論，最為諦當，但此詞傳誦已久，採之以備一體。</p>
<p>又一體　雙調一百字，前後段各十句，四仄韻</p>
<p>姜夔<br>
  五湖舊約。問經年底事。長負清景。暝入西山。漸喚我、一葉夷猶乘興。<br>
  ●○●●　●○○●●　○●○<font color="#FF6600">●</font>　●●○○　●●●　●●○○○<font color="#FF6600">●</font><br>
  倦網都收。歸禽時度。月上汀洲冷。中流客與。畫橈不點清鏡。<br>
  ●●○○　○○○●　●●○○<font color="#FF6600">●</font>　○○○●　●○●●○<font color="#FF6600">●</font><br>
  誰解喚起湘靈。煙鬟霧鬢。理哀弦鴻陣。玉塵清談。歎坐客、多少風流名勝。<br>
  ○●●●○○　○○●●　●○○○<font color="#FF6600">●</font>　●●○○　●●●　○●○○○<font color="#FF6600">●</font><br>
  暗柳蕭蕭。飛螢冉冉。夜久知秋信。鱸魚應好。舊家樂事誰省。<br>
  ●●○○　○○●●　●●○○<font color="#FF6600">●</font>　○○○●　●○●●○<font color="#FF6600">●</font></p>
<p>此與〔憑空眺遠〕詞同，惟前後段第四句四字，第五句九字異。按，此詞第四、五句句讀，即〔大江東去〕詞體，因姜夔自注《念奴嬌》之鬲指聲，轉入雙調，採以備體。</p>
<p>又一體　雙調一百字，前段十句四仄韻，後段十一句五仄韻</p>
<p>姜夔<br>
  鬧紅一舸。記來時。嘗與鴛鴦為侶。三十六陂人未到。水佩風裳無數。<br>
  ●○●●　●○○　○●○○○<font color="#FF6600">●</font>　○●●○○●●　●●○○○<font color="#FF6600">●</font><br>
  翠葉吹涼。玉容消酒。更灑菰蒲雨。嫣然搖動。冷香飛上詩句。<br>
  ●●○○　●○○●　●●○○<font color="#FF6600">●</font>　○○○●　●○○●○<font color="#FF6600">●</font><br>
  日暮。青蓋亭亭。情人不見。爭忍淩波去。只恐舞衣寒易落。愁入西風南浦。<br>
  ●<font color="#FF6600">●</font>　○●○○　○○●●　○●○○<font color="#FF6600">●</font>　●●●○○●●　○●○○○<font color="#FF6600">●</font><br>
  高柳垂陰。老魚吹浪。留我花間住。田田多少。幾回沙際歸路。<br>
  ○●○○　●○○●　●●○○<font color="#FF6600">●</font>　○○○●　●○○●○<font color="#FF6600">●</font></p>
<p>此亦與〔憑空眺遠〕詞同，惟前段第二、三句，仍照〔大江東去〕詞體，及換頭句押短韻異。按，劉克莊〔老夫白首〕詞，後段起句〔嘗試，銓次群芳，梅花差可，伯仲之間耳〕，正與此同。</p>
<p>又一體　雙調一百字，前段九句五仄韻，後段十句四仄韻</p>
<p>張炎<br>
  行行且止。把乾坤、收入篷窗深裏。星散白鷗三四點。數筆橫塘秋意。<br>
  ○○●<font color="#FF6600">●</font>　●○○　○●○○○<font color="#FF6600">●</font>　○●●○○●●　●●○○○<font color="#FF6600">●</font><br>
  岸嘴沖波。籬根受月。野徑通村市。疏風迎面。濕衣原是空翠。<br>
  ●●○○　○○●●　●●○○<font color="#FF6600">●</font>　○○○●　●○○●○<font color="#FF6600">●</font><br>
  堪歎敲雪門荒。爭棋墅冷。苦竹鳴山鬼。縱使如今猶有晉。無復清遊如此。<br>
  ○●○●○○　○○●●　●●○○<font color="#FF6600">●</font>　●●○○○●●　○●○○○<font color="#FF6600">●</font><br>
  落日黃沙。遠天雲淡。弄影蘆花外。幾時歸去。剪取一半煙水。<br>
  ●●○○　●○○●　●●○○<font color="#FF6600">●</font>　●○○●　●●●●○<font color="#FF6600">●</font></p>
<p>此亦與〔憑空眺遠〕詞同，惟前段起句，即用韻異。按，劉儗詞，〔西風何事，為行人、掃蕩襟煩如洗〕；黃機詞，〔春愁幾許，似春雲靄靄，連空無數〕；方岳詞，〔花風初逗，喜邊亭依舊，春閑營柳〕，俱與此同。</p>
<p>又一體　雙調一百字，前段十句五仄韻，後段十一句五仄韻</p>
<p>張炎<br>
  長流萬里。與沈沈滄海。平分一水。孤白爭流蟾不沒。影落潛蛟騰起。<br>
  ○○●<font color="#FF6600">●</font>　●○○○●　○○●<font color="#FF6600">●</font>　○●○○○●●　●●○○○<font color="#FF6600">●</font><br>
  瑩玉懸秋。綠房迎曉。樓觀光凝洗。紫簫聲嫋。四簷吹下清氣。<br>
  ●●○○　●○○●　○●○○<font color="#FF6600">●</font>　●○○●　●○○●○<font color="#FF6600">●</font><br>
  遙睇。浪擊空明。古愁休問。消長盈虛理。風入蘆花歌忽斷。知有漁舟閑檥。<br>
  ○<font color="#FF6600">●</font>　●●○○　●○○●　○●○○<font color="#FF6600">●</font>　○●○○○●●　○●○○○<font color="#FF6600">●</font><br>
  露已沾衣。漚猶棲草。一片瀟湘意。人方酣夢。長翁元自如此。<br>
  ●●○○　○○○●　●●○○<font color="#FF6600">●</font>　○○○●　○○○●○<font color="#FF6600">●</font></p>
<p>此亦與〔憑空眺遠〕詞同，惟前段起句用韻，後段起句藏短韻異。</p>
<p>又一體　雙調一百一字，前後段各十句，四仄韻</p>
<p>張輯<br>
  嫩涼生曉。怪得今朝。湖上秋風無跡。古寺桂香山色外。腸斷幽叢金碧。<br>
  ●○○●　●●○○　○●○○○<font color="#FF6600">●</font>　●●●○○●●　○●○○○<font color="#FF6600">●</font><br>
  驟雨俄來。蒼煙不見。苔徑孤吟屐。繫船高柳。晚蟬嘶破愁寂。<br>
  ●●○○　○○●●　○●○○<font color="#FF6600">●</font>　●○○●　●○○●○<font color="#FF6600">●</font>　<br>
  且約攜酒高歌。與鷗相好。分坐漁磯石。算只藕花知我意。猶把紅芳留客。<br>
  ●●○●○○　●○○●　○●○○<font color="#FF6600">●</font>　●●●○○●●　○●○○○<font color="#FF6600">●</font><br>
  樓閣空濛。管弦清潤。一水盈盈隔。不如休去。月懸良夜千尺。<br>
  ○●○○　●○○●　●●○○<font color="#FF6600">●</font>　●○○●　●○○●○<font color="#FF6600">●</font></p>
<p>此亦與〔憑空眺遠〕詞，惟前段第二句添一襯字異。</p>
<p>又一體　雙調一百二字，前後段各十句，四仄韻</p>
<p>趙長卿<br>
  銀蟾光滿。弄餘輝、冷浸江梅無力。緩引柔條浮素蕊。橫在閑窗虛壁。<br>
  ○○○●　●○○　●●○○○<font color="#FF6600">●</font>　●●○○○●●　○●○○○<font color="#FF6600">●</font><br>
  染紙揮毫。粉塗墨暈。不似今端的。天然造化。別是一般。清瘦蹤跡。<br>
  ●●○○　●○●●　●●○○<font color="#FF6600">●</font>　○○●●　●●●○　○●○<font color="#FF6600">●</font><br>
  今夜翠葆堂深。夢回風定。因月才相識。先自離愁。那更被、曉角殘更催逼。<br>
  ○●●●○○　●○○●　○●○○<font color="#FF6600">●</font>　○●○○　●●●　●●○○○<font color="#FF6600">●</font><br>
  曙色將分。輕陰移盡。過眼難尋覓。江南圖上。畫工應為描得。<br>
  ●●○○　○○○●　●●○○<font color="#FF6600">●</font>　○○○●　●○○●○<font color="#FF6600">●</font></p>
<p>此亦與〔憑空眺遠〕詞同，惟前段結句添二襯字，作四字兩句異。</p>
<p>又一體　雙調一百字，前後段各十句，四平韻</p>
<p>陳允平<br>
  漢江露冷。是誰將瑤瑟。彈向雲中。一曲清泠聲漸杳。月高人在珠宮。<br>
  ◎○◎●　●○○○●　⊙◎○<font color="#FF6600">○</font>　◎●○○○●●　◎⊙○●○<font color="#FF6600">○</font><br>
  暈額黃輕。塗腮粉豔。羅帶織青蔥。天香吹散。佩環猶自丁東。<br>
  ◎●○○　⊙○◎●　⊙●●○<font color="#FF6600">○</font>　⊙○○●　⊙◎⊙●○<font color="#FF6600">○</font><br>
  回首杜若汀洲。金鈿玉鏡。何日得相逢。獨立飄飄煙浪遠。羅襪羞濺春紅。<br>
  ○◎◎●○○　○○◎●　⊙○●○<font color="#FF6600">○</font>　◎●○○○●●　⊙●○●○<font color="#FF6600">○</font><br>
  渺渺予懷。迢迢良夜。三十六陂風。九嶷何處。斷雲飛度千峰。<br>
  ◎●○○　⊙○⊙●　⊙●●○<font color="#FF6600">○</font>　◎○○●　●○⊙●○<font color="#FF6600">○</font></p>
<p>此調平韻詞，以此詞為正體。若張詞、葉詞之句讀參差，又換頭句押韻，曹詞之前後段第六句押韻，皆變體也。此詞有陳詞、葉詞別首可校。按，陳詞別首，前段第三句〔荻絮初殘〕，荻字仄聲；第七句〔水融沙甃〕，水字仄聲；第九句〔風燈漸暗〕，漸字仄聲，葉詞別首，〔酒闌歌罷〕，酒字仄聲；後段第四句〔閑踏輕澌來薦菊〕，閑字平聲；第五句〔半潭新漲微瀾〕，半字仄聲；第六、七句〔紅葉無情，黃花有恨〕，紅字平聲，有字仄聲；第九句〔歸心如醉〕，歸字平聲。譜內可平可仄據此，餘參所採三詞。</p>
<p>又一體　雙調一百字，前後段各十句，四平韻</p>
<p>張元幹<br>
  吳淞初冷。記垂虹南望。殘日西沈。秋入青冥三萬頃。蟾影吞盡湖陰。<br>
  ○○○●　●○○○●　○●○<font color="#FF6600">○</font>　○●○○○●●　○●○●○<font color="#FF6600">○</font><br>
  玉斧為誰。冰輪如許。宮闕想寒深。人間奇觀。古今豪士悲吟。<br>
  ●●○○　○○○●　○●●○<font color="#FF6600">○</font>　○○○●　●○○●○<font color="#FF6600">○</font><br>
  蒼髯丹頰仙翁。淮山風露底。曾賦幽尋。老去專城仍好客。時擁歌吹登臨。<br>
  ○○○●○○　○○○●●　○●○<font color="#FF6600">○</font>　●●○○○●●　○●○●○<font color="#FF6600">○</font><br>
  坐揖龍江。舉杯相屬。桂子落波心。一聲猿嘯。醉來虛籟千林。<br>
  ●●○○　●○○●　●●●○<font color="#FF6600">○</font>　●○○●　●○○●○<font color="#FF6600">○</font></p>
<p>此與陳詞同，惟後段第二句五字，第三句四字異。</p>
<p>又一體　雙調一百字，前段十句四平韻，後段十句五平韻</p>
<p>葉夢得<br>
  故山漸近。念淵明歸意。蕭然誰論。歸去來兮。秋已老、松菊三徑猶存。<br>
  ●○●●　●○○○●　○○○<font color="#FF6600">○</font>　○●○○　○●●　○●○●○<font color="#FF6600">○</font><br>
  稚子歡迎。飄飄風袂。依約舊衡門。琴書蕭散。更欣有酒盈樽。<br>
  ●●○○　○○○●　○●●○<font color="#FF6600">○</font>　○○○●　●○●●○<font color="#FF6600">○</font><br>
  惆悵萍梗無根。天涯行已遍。空負田園。去矣何之。窗戶小、容膝聊倚南軒。<br>
  ○●○●○<font color="#FF6600">○</font>　○○○●●　○●○<font color="#FF6600">○</font>　●●○○　○●●　○●○●○<font color="#FF6600">○</font><br>
  倦鳥知還。晚雲遙映。山氣欲黃昏。此中真意。故應欲辨忘言。<br>
  ●●○○　●○○●　○●●○<font color="#FF6600">○</font>　●○○●　●○●●○<font color="#FF6600">○</font></p>
<p>此亦與陳詞同，惟後段第二句五字，第三句四字，又前後段第四句四字，第五句九字，換頭句押韻異。</p>
<p>又一體　雙調一百字，前段九句五平韻，後段十句六平韻</p>
<p>曹勳<br>
  半陰未雨。洞房深、門掩清潤芳晨。古鼎金爐。煙細細、飛起一縷輕雲。<br>
  ●○●●　●○○　○●○●○<font color="#FF6600">○</font>　●●○○　○●●　○●●●○<font color="#FF6600">○</font><br>
  羅綺嬌春。爭攏翠袖。笑語惹蘭芬。歌筵初罷。最宜斗帳黃昏。<br>
  ○●○<font color="#FF6600">○</font>　○○●●　●●●○<font color="#FF6600">○</font>　○○○●　●○●●○<font color="#FF6600">○</font><br>
  樓上念遠佳人。心隨沈水。學蘭灺俱焚。事與人非。爭似此、些子香氣常存。<br>
  ○●●●○<font color="#FF6600">○</font>　○○○●　●○●○<font color="#FF6600">○</font>　●●○○　○●●　○●○●○<font color="#FF6600">○</font><br>
  記得臨分。羅巾餘贈。盡日把濃熏。一回開看。一回腸斷重聞。<br>
  ●●○<font color="#FF6600">○</font>　○○○●　●●●○<font color="#FF6600">○</font>　●○○●　●○○●○<font color="#FF6600">○</font></p>
<p>此亦與陳詞同，惟前段第二、三句，作九字一句，前後段第四句四字，第五句九字，又前後段第六句及換頭句，俱押韻異。</p>
</body>
</html>
