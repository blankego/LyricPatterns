<html>
<head>
<title>長相思</title>
<meta http-equiv="Content-Type" content="text/html; charset=utf-8">
</head>
<body bgcolor="#FFFFFF" text="#000000" background="1.gif">
<div align="center"><b><font face="標楷體" size="+3" color="#FF6600">長相思</font></b> 
</div>
<p>唐教坊曲名。林逋詞有〔吳山青〕句，名《吳山青》；張輯詞有〔江南山漸青〕句，名《山漸青》；王行詞名《青山相送迎》；《樂府雅詞》名《長相思令》，又名《相思令》。</p>
<p>雙調三十六字，前後段各四句三平韻、一疊韻</p>
<p>白居易<br>
  汴水流。泗水流。流到瓜州古渡頭。吳山點點愁。<br>
  ◎◎<font color="#FF6600">○</font>　●◎<font color="#FF6600">○</font>疊○●○○●●<font color="#FF6600">○</font>　○○●●<font color="#FF6600">○</font><br>
  思悠悠。恨悠悠。恨到歸時方始休。月明人倚樓。<br>
  ●○<font color="#FF6600">○</font>　◎○<font color="#FF6600">○</font>疊●●○○○●<font color="#FF6600">○</font>　●○○●<font color="#FF6600">○</font></p>
<p>此調以此詞及歐詞為正體，其餘押韻異同，皆變格也。此詞前後段起二句，俱用疊韻，如馮延巳詞之〔紅滿枝，綠滿枝〕、〔憶歸期，數歸期〕，張輯詞之〔山無情，水無情〕、〔擬行行，重行行〕，皆照此填。</p>
<p>又一體　雙調三十六字，前段四句三平韻、一疊韻，後段四句三平韻</p>
<p>白居易<br>
  深畫眉。淺畫眉。蟬鬢鬅鬙雲滿衣。陽臺行雨回。<br>
  ○●<font color="#FF6600">○</font>　●●<font color="#FF6600">○</font>疊○●○○○●<font color="#FF6600">○</font>　○○○●<font color="#FF6600">○</font><br>
  巫山高。巫山低。暮雨蕭蕭郎不歸。空房獨守時。<br>
  ⊙○○　⊙○<font color="#FF6600">○</font>　●●○○○●<font color="#FF6600">○</font>　○○●●<font color="#FF6600">○</font></p>
<p>此詞後段起句不用韻。如李煜詞之〔菊花開，菊花殘〕，歐陽修詞之〔長江東，長江西〕，皆照此填。</p>
<p>又一體　雙調三十六字，前後段各四句三平韻、一疊韻</p>
<p>晏幾道<br>
  長相思。長相思。若問相思甚了期。除非相見時。<br>
  ○○<font color="#FF6600">○</font>　○○<font color="#FF6600">○</font>疊●●○○●●<font color="#FF6600">○</font>　○○○●<font color="#FF6600">○</font>　<br>
  長相思。長相思。欲把相思說與誰。淺情人不知。<br>
  ○○<font color="#FF6600">○</font>　○○<font color="#FF6600">○</font>疊●●○○●●<font color="#FF6600">○</font>　●○○●<font color="#FF6600">○</font></p>
<p>此詞前後段起疊用〔長相思〕四句，又與各家不同。</p>
<p>又一體　雙調三十六字，前後段各四句四平韻</p>
<p>歐陽修<br>
  蘋滿溪。柳繞堤。相送行人溪水西。回時隴月低。<br>
  ⊙◎<font color="#FF6600">○</font>　●◎<font color="#FF6600">○</font>　○●○○○●<font color="#FF6600">○</font>　○○●●<font color="#FF6600">○</font><br>
  煙霏霏。雨淒淒。重倚朱門聽馬嘶。寒鴉相對飛。<br>
  ⊙⊙<font color="#FF6600">○</font>　◎⊙<font color="#FF6600">○</font>　○●○○●●<font color="#FF6600">○</font>　○○○●<font color="#FF6600">○</font></p>
<p>此詞前後段起二句不用疊韻，如周邦彥詞之〔沙棠舟，小棹遊〕、〔煙雲愁，簫鼓休〕。萬俟詠詞之〔一聲聲，一更更〕、〔夢難成，恨難平〕，曾覿詞之〔清夜長，泛玉觴〕、〔圍豔妝，留醉鄉〕，俱照此填。</p>
<p>又一體　雙調三十六字，前段四句三平韻、一疊韻，後段四句三平韻</p>
<p>劉光祖<br>
  玉樽涼。玉人涼。若聽離歌須斷腸。休疑成鬢霜。<br>
  ●○<font color="#FF6600">○</font>　●○<font color="#FF6600">○</font>疊●●○○○●<font color="#FF6600">○</font>　○○○●<font color="#FF6600">○</font><br>
  畫橋西。畫橋東。有淚分明清漲同。如何留醉翁。<br>
  ●○○　●○<font color="#FF6600">○　</font>●●○○○●<font color="#FF6600">○</font>　○○○●<font color="#FF6600">○</font></p>
<p>此詞後段平韻另換，與各家異。</p>
</body>
</html>
