<html>
<head>
<title>竹枝</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center">
  <p><font color="#FF6600" size="+3" face="標楷體"><b>竹枝</b></font></p>
  <p align="left">唐教坊曲名。元郭茂倩《樂府詩集》云：竹枝本出於巴渝，唐貞元中，劉禹錫在沅、湘，以里歌鄙陋，乃依騷人九歌，作竹枝新調九章，教里中兒歌之。由是盛於貞元元和之間。按《劉禹錫集》，與白居易唱和竹枝甚多，其自敘云：竹枝，巴歈也。巴兒聯歌，吹短笛擊鼓以赴節，歌者揚袂睢舞。其音協黃鐘羽，但劉白詞俱無和聲，今以皇甫松、孫光憲詞作譜，以有和聲也。 
  </p>
</div>
<p align="left">單調十四字，兩句兩平韻</p>
<p>皇甫松<br>
  芙蓉並蒂竹枝一心連女兒。花侵隔子竹枝眼望穿女兒。 <br>
  ○○●●　　●○<font color="#FF6600">○</font>　　　○○●●　　●○<font color="#FF6600">○</font></p>
<p>《尊前集》載皇甫松《竹枝詞》六首，皆兩句體。平韻者五，仄韻者一。每句第二字，俱用平聲，餘字平仄不拘。所注竹枝、女兒、枝兒，協韻，乃歌時群相隨和之聲。猶採蓮之有舉棹年少也。按古樂府，江南弄等曲皆有和聲。如江南曲，和云〔陽春路，時使佳人度〕。龍笛曲，和云〔江南弄，真龍下翔鳳〕。採蓮曲，和云〔採蓮居，淥水好沾衣〕。亦各協韻。此其遺意耳。</p>
<p>又一體　單調十四字，兩句兩仄韻</p>
<p>皇甫松<br>
  山頭桃花竹枝谷底杏女兒。兩花窈窕竹枝遙相映女兒。<br>
  ○○○○　　●●<b><font color="#FF6600">●</font></b>　　　●○●●　　○○<b><font color="#FF6600">●</font></b></p>
<p>此首用仄韻。</p>
<p>又一體　單調二十八字，四句三平韻</p>
<p>孫光憲<br>
  門前春水竹枝白蘋花女兒。　岸上無人竹枝小艇斜女兒。<br>
  ○○○●　　●○<font color="#FF6600">○</font>　　　　●●○○　　●●<font color="#FF6600">○</font><br>
  商女經過竹枝江欲暮女兒。　散拋殘食竹枝飼神鴉女兒。<br>
  ○●○○　　○●●　　　　●○○●　　●○<font color="#FF6600">○</font></p>
<p>此詞較皇甫松詞多兩句。按劉白竹枝詞，俱拗體七言絕句，此獨諧婉，且每句有和聲。 <br>
</p>
</body>
</html>
