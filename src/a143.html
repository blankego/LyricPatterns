<html>
<head>
<title>甘草子</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>甘草子</b></font></div>
<p>《樂章集》註：正宮。</p>
<p>雙調四十七字，前段五句四仄韻，後段四句四仄韻</p>
<p>寇準<br>
  春早。柳絲無力。低拂青門道。暖日籠啼鳥。初坼桃花小。<br>
  ○<font color="#FF6600">●</font>　●○○●　○●○○<font color="#FF6600">●</font>　●●○○<font color="#FF6600">●</font>　○●○○<font color="#FF6600">●</font><br>
  遙望碧天淨如掃。曳一縷、輕煙縹緲。堪惜流年謝芳草。任玉壺傾倒。<br>
  ○●●○●○<font color="#FF6600">●</font>　●●●　○○●<font color="#FF6600">●</font>　○●○○●○<font color="#FF6600">●</font>　●●○○<font color="#FF6600">●</font></p>
<p>此調前段第四句押韻者，只有此詞。柳詞二首，自註宮調，又有楊無咎詞可校，故可平可仄，悉註于柳詞之下。</p>
<p>又一體　雙調四十七字，前段五句三仄韻，後段四句四仄韻</p>
<p>柳永<br>
  秋暮。亂灑衰荷。顆顆真珠雨。雨過月華生。冷徹鴛鴦浦。<br>
  ○<font color="#FF6600">●</font>　●●○○　●●○○<font color="#FF6600">●</font>　●●●○○　◎●○○<font color="#FF6600">●</font><br>
  池上憑欄愁無侶。奈此個、單棲情緒。卻傍金籠教鸚鵡。念粉郎言語。<br>
  ○●●○○○<font color="#FF6600">●</font>　●◎●　⊙○○<font color="#FF6600">●</font>　◎●○○◎⊙<font color="#FF6600">●</font>　●●○○<font color="#FF6600">●</font></p>
<p>換頭句〔愁無侶〕三字，《詞律》誤為〔愁無似〕，今從《花草粹編》改正。柳詞別首，前段結句〔還有邊庭信〕，還字平聲；後段第二句〔動羅幕曉寒猶嫩〕，羅字平聲，曉字仄聲；第三句〔中酒殘妝慵整頓〕，慵字平聲，整字仄聲，楊詞〔誰與浮家五湖去〕，誰字平聲。譜內可平可仄據此。</p>
</body>
</html>
