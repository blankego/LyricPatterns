<html>
<head>
<title>塞垣春</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>塞垣春</b></font></div>
<p>調見《片玉詞》。</p>
<p>雙調九十六字，前段九句六仄韻，後段八句四仄韻</p>
<p>周邦彥<br>
  暮色分平野。傍葦岸、征帆卸。煙村極浦。樹藏孤館。秋景如畫。<br>
  ●●○○<font color="#FF6600">●</font>　●●●　○○<font color="#FF6600">●</font>　○○●●　●○○●　○●○<font color="#FF6600">●</font><br>
  漸別離氣味難禁也。更物象、供瀟灑。念多才、渾衰減。一懷幽恨難寫。<br>
  ●◎○●●○○<font color="#FF6600">●</font>　●●●　○○<font color="#FF6600">●</font>　●○○　○○●　●○○●○<font color="#FF6600">●</font><br>
  追念綺窗人。天然自、風韻閒雅。竟夕起相思。漫嗟怨遙夜。<br>
  ⊙●●○○　○○●　○●○<font color="#FF6600">●</font>　●●●○○　◎○●○<font color="#FF6600">●</font><br>
  又還將、兩袖珠淚。沈吟向、寂寥寒燈下。玉骨為多感。瘦來無一把。<br>
  ●○○　◎●○●　○○●　●○○○<font color="#FF6600">●</font>　◎●●○●　●○○●<font color="#FF6600">●</font></p>
<p>此調以此詞為正體，若方、楊和詞之減字，吳詞之添字，皆變體也。按，陳允平詞，與此句韻悉同，惟後段第四句〔啼螿歎涼夜〕，不作上一下四句法，其〔啼〕字平聲，亦與此異。其餘可平可仄，悉校方、楊、吳三詞。吳詞，後段第二句〔看爭拜東風〕，因與此詞字句不同，故不參校平仄。</p>
<p>又一體　雙調九十五字，前段九句六仄韻，後段八句四仄韻</p>
<p>方千里<br>
  四遠天垂野。向晚景、雕鞍卸。吳藍滴草。塞綿藏柳。風物堪畫。<br>
  ●●○○<font color="#FF6600">●</font>　●●●　○○<font color="#FF6600">●</font>　○○●●　●○○●　○●○<font color="#FF6600">●</font><br>
  對雨收霧霽初晴也。正陌上、煙光灑。聽黃鸝、啼紅樹。短長音如寫。<br>
  ●●○●●○○<font color="#FF6600">●</font>　●●●　○○<font color="#FF6600">●</font>　●○○　○○●　●○○○<font color="#FF6600">●</font><br>
  懷抱幾多愁。年時趁、歡會幽雅。盡日足相思。奈春晝難夜。<br>
  ○●●○○　○○●　○●○<font color="#FF6600">●</font>　●●●○○　●○●○<font color="#FF6600">●</font><br>
  念征塵、堆滿襟袖。那堪更、獨遊花陰下。一別鬢毛減。鏡中霜滿把。<br>
  ●○○　○●○●　○○●　●○○○<font color="#FF6600">●</font>　●●●○●　●○○●<font color="#FF6600">●</font></p>
<p>此與周詞同，惟前段結句減一字異。《詞律》謂此。必脫一字，但按楊澤民詞，亦作五字句，或宋人另有此體，故為編入。</p>
<p>又一體　雙調九十五字，前段九句六仄韻，後段九句四仄韻</p>
<p>楊澤民<br>
  繡閣臨芳野。向晚把、花枝卸。奇容豔質。世間尋覓。除是圖畫。<br>
  ●●○○<font color="#FF6600">●</font>　●●●　○○<font color="#FF6600">●</font>　○○●●　●○○●　○●○<font color="#FF6600">●</font><br>
  這歡娛已繫人心也。更翰墨、親揮灑。展蠻箋、明窗底。把心事都寫。<br>
  ●○○●●○○<font color="#FF6600">●</font>　●●●　○○<font color="#FF6600">●</font>　●○○　○○●　●○●○<font color="#FF6600">●</font><br>
  謝女與檀郎。清才對真態俱雅。鳳枕樂春宵。絳帷度秋夜。<br>
  ●●●○○　○○●○●○<font color="#FF6600">●</font>　●●●○○　●○●○<font color="#FF6600">●</font><br>
  便同雲黯淡。冰霰縱橫。也共眠、鴛衾下。假使過炎暑。共將羅帕把。<br>
  ●○○●●　○●○○　●●○　○○<font color="#FF6600">●</font>　●●●○○　●○○●<font color="#FF6600">●</font></p>
<p>此亦與周詞同，惟前段結句減一字，後段第五、六句作五字、四字、六字三句異。</p>
<p>又一體　雙調九十八字，前段九句六仄韻，後段十句四仄韻</p>
<p>吳文英<br>
  漏瑟侵瓊管。潤鼓借、烘爐暖。藏鉤怯冷。畫雞臨曉。鄰語鶯囀。<br>
  ●●○○<font color="#FF6600">●</font>　●●●　○○<font color="#FF6600">●</font>　○○●●　●○○●　○●○<font color="#FF6600">●</font><br>
  殢綠窗、細咒浮梅盞。換蜜炬、花心短。夢驚回、林鴉起。曲屏春事天遠。<br>
  ●●○　●●○○<font color="#FF6600">●</font>　●●●　○○<font color="#FF6600">●</font>　●○○　○○●　●○○●○<font color="#FF6600">●</font><br>
  迎路柳絲裙。看爭拜東風。盈灞橋岸。髻落寶釵寒。恨花勝遲燕。<br>
  ○●●○○　●○●○○　○●○<font color="#FF6600">●</font>　●●●○○　●○●○<font color="#FF6600">●</font><br>
  漸街簾影轉。還似新年。過郵亭、一相見。南陌又燈火。繡囊塵香淺。<br>
  ●○○●●　○●○○　●○○　●○<font color="#FF6600">●</font>　○●●○●　●○○○<font color="#FF6600">●</font></p>
<p>此亦與周詞同，惟後段第二句添二字，作五字一句、四字一句，其第五、六句，亦作五字、四字、六字三句異。後段結句〔香〕字平聲，查別首宋詞，此字俱用仄聲，恐非定格，故周詞不注可平。<br>
</p>
</body>
</html>
