<html>
<head>
<title>御街行</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>御街行</b></font></div>
<p>柳永《樂章集》注：夾鐘宮。《古今詞話》無名氏詞，有〔聽孤雁聲嘹唳〕句，更名《孤雁兒》。</p>
<p>雙調七十六字，前後段各七句，四仄韻</p>
<p>柳永<br>
  燔柴煙斷星河曙。寶輦回天步。端門羽衛簇雕欄。六樂舜韶先舉。<br>
  ⊙○⊙●○○<font color="#FF6600">●</font>　◎●○○<font color="#FF6600">●</font>　⊙○◎●●○○　◎●◎○⊙<font color="#FF6600">●</font><br>
  鶴書飛下。雞竿高聳。恩露均寰宇。<br>
  ◎○⊙●　⊙○⊙●　⊙●○○<font color="#FF6600">●</font><br>
  赤霜袍爛飄香霧。喜色成春煦。九儀三事仰天顏。八彩旋生眉宇。<br>
  ◎○⊙●○○<font color="#FF6600">●</font>　◎●○○<font color="#FF6600">●</font>　◎○⊙●●○○　◎●◎○⊙<font color="#FF6600">●</font><br>
  椿齡無盡。蘿圖有慶。常作乾坤主。<br>
  ⊙○⊙●　⊙○◎●　◎●○○<font color="#FF6600">●</font></p>
<p>此調以此詞及範詞為正體，若柳詞別首之句讀參差，張、范、高及無名氏詞之添字，皆變格也。此詞前後段第二句，俱五字，有晏幾道、張先、晁補之、王安中、辛棄疾諸詞可校。按，張詞，前段起句〔畫船橫倚煙溪半〕，畫字仄聲；第二句〔春入吳山遍〕，春字平聲；第四句〔程入花溪遠遠〕，上遠字仄聲；王詞，後段第四句〔爭絢青天馥郁〕，馥字仄聲。譜內可平可仄據此，餘參所採諸詞。</p>
<p>又一體　雙調七十六字，前段六句四仄韻，後段七句四仄韻</p>
<p>柳永<br>
  前時小飲春庭院。悔放笙歌散。歸來中夜酒醺醺。惹起舊愁無限。<br>
  ○○●●○○<font color="#FF6600">●</font>　●●○○<font color="#FF6600">●</font>　○○○●●○○　●●●○○<font color="#FF6600">●</font><br>
  雖看墜樓換馬。爭奈不是鴛幃伴。<br>
  ○●●○●●　○●●●○○<font color="#FF6600">●</font><br>
  朦朧暗想如花面。欲夢還驚斷。和衣擁被不成眠。一枕萬回千轉。<br>
  ○○●●○○<font color="#FF6600">●</font>　●●○○<font color="#FF6600">●</font>　○○●●●○○　●●●○○<font color="#FF6600">●</font><br>
  惟有畫樑。新來雙燕。徹曙聞長歎。<br>
  ○●●○　○○○●　●●○○<font color="#FF6600">●</font></p>
<p>此詞前段第五、六句，例作四字兩句，結句例作五字一句，此作六字一句、七字一句，蓋拘於用事，故句讀參差，採以備體，不可為法。後段第五句〔畫樑〕，樑字平聲，亦不合調，故不校注。</p>
<p>又一體　雙調七十七字，前後段各七句，四仄韻</p>
<p>張先<br>
  夭非花豔輕非霧。來夜半、天明去。來如春夢不多時。去似朝雲何處。<br>
  ○○○●○○<font color="#FF6600">●</font>　○●●　○○<font color="#FF6600">●</font>　○○○●●○○　●●○○○<font color="#FF6600">●</font><br>
  乳雞棲燕。落星沈月。紞紞城頭鼓。<br>
  ●○○●　●○○●　●●○○<font color="#FF6600">●</font><br>
  參差漸辨西池樹。珠閣斜開戶。綠苔深徑少人行。苔上屐痕無數。<br>
  ○○●●○○<font color="#FF6600">●</font>　○●○○<font color="#FF6600">●</font>　●○○●●○○　○●●○○<font color="#FF6600">●</font><br>
  遺香餘粉。剩衾閑枕。天把多情賦。<br>
  ○○○●　●○○●　○●○○<font color="#FF6600">●</font></p>
<p>此與柳詞同，惟前段第二句添一字異。按，《梅苑》無名氏詞〔平生有個風流願。願長與梅為伴〕、〔瑤台月下分明見。依舊殘妝淺〕，正與此同。又按，韓師厚謔詞，前段第二句〔撚個觀音樣〕，作五字一句，後段第二句〔料只在，船兒上〕，作三字兩句，與此又異，因詞俚不錄。</p>
<p>又一體　雙調七十八字，前後段各七句，四仄韻</p>
<p>范仲淹<br>
  紛紛墮葉飄香砌。夜寂靜、寒聲碎。真珠簾捲玉樓空。天澹銀河垂地。<br>
  ○○●●○○<font color="#FF6600">●</font>　◎◎●　○⊙<font color="#FF6600">●</font>　○○○●●○○　○●○○○<font color="#FF6600">●</font><br>
  年年今夜。月華如練。長是人千里。<br>
  ○○○●　●○○●　○●○○<font color="#FF6600">●</font><br>
  愁腸已斷無由醉。酒未到、先成淚。殘燈明滅枕頭敧。諳盡孤眠滋味。<br>
  ○○●●○○<font color="#FF6600">●</font>　●◎●　○○<font color="#FF6600">●</font>　○○○●●○○　○●○○○<font color="#FF6600">●</font><br>
  都來此事。眉間心上。無計相回避。<br>
  ○○●●　○○○●　○●○○<font color="#FF6600">●</font></p>
<p>此詞前後段第二句，校柳詞添一字，俱作六字折腰句法。按，程垓詞〔向客裏、方知道〕、〔忍雙鬢、隨花老〕，又一首〔記當日、香心透〕、〔問何時、春山鬥〕，楊無咎詞〔惟只愛、梅花發〕、〔最嫌把、鉛華拭〕，辛棄疾詞〔供望眼、朝與暮〕、〔更旖旎、真香聚〕，趙長卿詞〔正宮漏、沈沈夜〕、〔趲行色、難留也〕，李清照詞〔說不盡、無佳思〕，〔又催下、千行淚〕，皆與此同，但平仄小異，譜內即據之，餘悉與柳詞同。</p>
<p>又一體　雙調八十一字，前後段各七句，四仄韻</p>
<p>高觀國<br>
  香波半窣深深院。正日上、花陰淺。青絲不動玉鉤閑。看翠額、輕籠蔥蒨。<br>
  ○○●●○○<font color="#FF6600">●</font>　●●●　○○<font color="#FF6600">●</font>　○○●●●○○　○●●　○○○<font color="#FF6600">●</font><br>
  鶯聲似隔。篆煙微度。愛橫影、參差滿。<br>
  ○○●●　●○○●　●○●　○○<font color="#FF6600">●</font><br>
  那回低掛朱欄畔。念悶損、無人捲。窺春偷倚不勝情。彷佛見、如花嬌面。<br>
  ●○○●○○<font color="#FF6600">●</font>　●●●　○○<font color="#FF6600">●</font>　○○○●●○○　●●●　○○○<font color="#FF6600">●</font><br>
  纖柔緩揭。瞥然飛去。不似春風燕。<br>
  ○○●●　●○○●　●●○○<font color="#FF6600">●</font></p>
<p>此即范詞體，惟前後段第四句各添一字，作七字上三下四句法，又前段結句添一字，作六字折腰句法異。按，高詞別首，前後段第四句〔嫌怕濕、文鴛雙履〕、〔恰稱得、尋春芳意〕，前段結句〔才過處、香風起〕，正與此同。</p>
<p>又一體　雙調八十字，前後段各七句，四仄韻</p>
<p>《古今詞話》無名氏<br>
  霜風漸緊寒侵被。聽孤雁、聲嘹唳。一聲聲送一聲悲。雲淡碧天如水。<br>
  ○○●●○○<font color="#FF6600">●</font>　●○●　○○<font color="#FF6600">●</font>　●○○●●○○　○●●○○<font color="#FF6600">●</font><br>
  披衣起告。雁兒略住。聽我些兒事。<br>
  ○○●●　●○●●　●●○○<font color="#FF6600">●</font><br>
  塔兒南畔城兒裏。第三個、橋兒外。瀕河西岸小紅橋。門外梧桐雕砌。<br>
  ●○○●○○<font color="#FF6600">●</font>　●○●　○○<font color="#FF6600">●</font>　○○○●●○○　○●○○○<font color="#FF6600">●</font><br>
  請教且與。低聲飛過。那裏有、人人無寐。<br>
  ●○●●　○○○●　●●●　○○○<font color="#FF6600">●</font></p>
<p>後段結句減去二字，即范詞體，此亦歌時襯字也。<br>
</p>
</body>
</html>
