<html>
<head>
<title>蘇幕遮</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3"><b><font face="標楷體">蘇幕遮</font></b></font></div>
<p>唐教坊曲名。按，《唐書‧宋務光傳》，此見都邑坊市，相率為渾脫隊，駿馬戎服，名蘇幕遮。又按，張說集有《蘇幕遮》七言絕句，宋詞蓋因舊曲名，另度新聲也。周邦彥詞，有〔鬢雲松〕句，更名《鬢雲松令》。《金詞》注：般涉調。</p>
<p>雙調六十二字，前後段各七句，四仄韻</p>
<p>范仲淹<br>
  碧雲天。黃葉地。秋色連波。波上含煙翠。山映斜陽天接水。<br>
  ●○○　○●<font color="#FF6600">●</font>　⊙●○○　⊙●○○<font color="#FF6600">●</font>　⊙●⊙○○●<font color="#FF6600">●</font><br>
  芳草無情。更在斜陽外。<br>
  ⊙●○○　◎●○○<font color="#FF6600">●</font><br>
  黯鄉魂。追旅思。夜夜除非。好夢留人睡。明月樓高休獨倚。<br>
  ●○○　○●<font color="#FF6600">●</font>　◎●○○　◎●○○<font color="#FF6600">●　</font>⊙●⊙○○●<font color="#FF6600">●</font>　<br>
  酒入愁腸。化作相思淚。<br>
  ◎●⊙○　◎●○○<font color="#FF6600">●</font></p>
<p>此調只有此體，宋、元人俱如此填。前段第三、四句，梅堯臣詞〔亂碧萋萋，雨後江天曉〕，亂字、雨字俱仄聲；第五句，蘇軾詞〔一局選仙逃暑困〕，一字、選字俱仄聲；第六、七句，蘇詞〔笑指樽前，誰向清宵近〕，笑字仄聲，誰字平聲；後段第三句，張先詞〔回首旗亭〕，回字平聲；第四句，蘇詞〔誰敢爭先進〕，誰字平聲；第五句，杜安世詞〔獨上高樓臨春靄〕，獨字仄聲，楊澤民詞〔溪上故人無恙否〕，故字仄聲；第六、七句，張先詞〔天若有情，天也終須老〕，兩天字俱平聲，有字仄聲。譜內可平可仄據此，若《花草粹編》無名氏詞，前段起二句〔與君別，情易許〕，別字仄聲，此亦偶然，不必從。</p>
</body>
</html>
