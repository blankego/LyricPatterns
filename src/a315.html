<html>
<head>
<title>錦帳春</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>錦帳春</b></font></div>
<p>調見《稼軒集》，因詞有〔春色難留〕及〔重簾不捲，翠屏天遠〕句，故名。</p>
<p>雙調六十字，前段七句四仄韻，後段七句五仄韻</p>
<p>辛棄疾<br>
  春色難留。酒杯常淺。把舊恨新愁相間。<br>
  ⊙●○○　◎○⊙<font color="#FF6600">●</font>　●◎●○○⊙<font color="#FF6600">●</font><br>
  五更風。千里夢。看飛紅幾片。這般庭院。<br>
  ●○○　○●●　●⊙○◎<font color="#FF6600">●</font>　◎○○<font color="#FF6600">●</font><br>
  幾許風流。幾般嬌懶。問相見何如不見。<br>
  ●●○○　●○○<font color="#FF6600">●</font>　●⊙●⊙○◎<font color="#FF6600">●</font><br>
  燕飛忙。鶯語亂。恨重簾不捲。翠屏天遠。<br>
  ●○○　○●<font color="#FF6600">●</font>　●⊙○◎<font color="#FF6600">●</font>　◎○⊙<font color="#FF6600">●</font></p>
<p>此調以辛詞、程詞為正體，若戴詞、丘詞之減字，皆變體也。但宋詞只此四首，故此詞可平可仄，即參後列三詞。</p>
<p>又一體　雙調六十字，前段七句三仄韻，後段七句三仄韻、一疊韻</p>
<p>程珌<br>
  最是春來。苦兼風雨。但只恁、匆匆歸去。<br>
  ●●○○　●○○<font color="#FF6600">●</font>　●●●　○○○<font color="#FF6600">●</font><br>
  看遊絲。都不恨。恨秦淮新漲。向人東注。<br>
  ●○○　○●●　●○○○●　●○○<font color="#FF6600">●</font><br>
  醉裏仙人。惜春曾賦。卻不解、留春且住。<br>
  ●●○○　●○○<font color="#FF6600">●</font>　●●●　○○●<font color="#FF6600">●</font><br>
  問何人。留得住。怕小山更有。碧蕪春句。<br>
  ●○○　○●●疊●●○●●　●○○<font color="#FF6600">●</font></p>
<p>此與辛詞同，惟前後段第六句，俱不押韻異。汲古閣本，此詞誤刻《錦堂春》，《詞律》猶沿其誤，類列《錦堂春》後，今從《花草粹編》校正。</p>
<p>又一體　雙調五十八字，前後段各六句，四仄韻</p>
<p>戴復古<br>
  處處逢花。家家插柳。正寒食清明時候。奉板輿行樂。是使星隨後。人間稀有。<br>
  ●●○○　○○●<font color="#FF6600">●</font>　●○●○○○<font color="#FF6600">●</font>　●●○○●　●●○○<font color="#FF6600">●</font>　○○○<font color="#FF6600">●</font><br>
  出郭尋山。繡衣春晝。馬上列、兩行紅袖。對韶華一笑。勸國夫人酒。百千長壽。<br>
  ●●○○　●○○<font color="#FF6600">●</font>　●●●　●○○<font color="#FF6600">●</font>　●○○●●　●●○○<font color="#FF6600">●</font>　●○○<font color="#FF6600">●</font></p>
<p>此亦與辛詞同，惟前後段第四、五句，作五字一句，各減去一字異。</p>
<p>又一體　雙調五十六字，前後段各六句，四仄韻</p>
<p>邱崇<br>
  翠竹如屏。淺山如畫。小池面、危橋一跨。著梭亭臨水。宛然郊野。竹籬茅舍。<br>
  ●●○○　●○○<font color="#FF6600">●</font>　●○●　○○●<font color="#FF6600">●</font>　●○○○●　●○○<font color="#FF6600">●</font>　●○○<font color="#FF6600">●</font><br>
  好是天寒。倍添妍雅。正雪意、垂垂欲下。更朦朧月影。弄晴初夜。梅花動也。<br>
  ●●○○　●○○<font color="#FF6600">●</font>　●●●　○○●<font color="#FF6600">●</font>　●○○●●　●○○<font color="#FF6600">●</font>　○○●<font color="#FF6600">●</font></p>
<p>此亦與辛詞同，惟前後段第四、五句減去一字，第六句又各減去一字異。<br>
</p>
</body>
</html>
