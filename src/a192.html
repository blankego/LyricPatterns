<html>
<head>
<title>留春令</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>留春令</b></font></div>
<p>調見《小山樂府》。</p>
<p>雙調五十字，前段五句兩仄韻，後段四句三仄韻</p>
<p>晏幾道<br>
  畫屏天畔。夢回依約。十洲雲水。手撚紅箋寄人書。寫無限、傷春事。<br>
  ●○○●　●○⊙●　◎○○<font color="#FF6600">●</font>　●●○○●○○　●⊙<font color="#000000">●</font>　○○<font color="#FF6600">●</font><br>
  別浦高樓曾漫倚。對江南千里。樓下分流水聲中。有當日、憑高淚。<br>
  ●●○○○◎<font color="#FF6600">●</font>　●⊙○○<font color="#FF6600">●</font>　○●○○●○○　●⊙●　○○<font color="#FF6600">●</font></p>
<p>此調以此詞為正體，若李詞、沈詞、黃詞之攤破句法，皆變體也。此詞前段第四句、後段第三句，例作拗句，如晏詞別首之〔懊惱黃花暫時香〕、〔水濕紅裙酒初消〕，高觀國詞之〔柳影人家起炊煙〕、〔花裏清歌酒邊情〕，三首皆然。　晏詞別首，前段第二句〔夜來陡覺〕，陡字仄聲；第三句〔香紅強半〕，香字平聲；第五句〔仔細把、殘春看〕，細字仄聲；高觀國詞，換頭句〔歷盡冰霜空嗟怨〕，嗟字平聲；第二句〔怨粉香消減〕，粉字仄聲；第五句〔奈笛裏、關山遠〕，笛字仄聲。譜內可平可仄據此。</p>
<p>又一體　雙調五十字，前段六句兩仄韻，後段五句三仄韻</p>
<p>李之儀<br>
  夢斷難尋。酒醒猶困。那堪春暮。香閣深沈。紅窗翠暗。莫羨顛狂絮。<br>
  ●●○○　●○○●　●○○<font color="#FF6600">●</font>　○●○○　○○●●　●●○○<font color="#FF6600">●</font><br>
  綠滿當時攜手路。懶見同歡處。何時卻得。低幃昵枕。盡訴情千縷。<br>
  ●●○○○●<font color="#FF6600">●</font>　●●○○<font color="#FF6600">●</font>　○○●●　○○●●　●●○○<font color="#FF6600">●</font></p>
<p>此詞攤破晏詞前段第四句、後段第三句七字一句，各添一字，作四字兩句，兩結各減一字，作五字句異。宋詞只此一首，無別詞可校。</p>
<p>又一體　雙調五十二字，前段五句兩仄韻，後段四句三仄韻</p>
<p>沈端節<br>
  舊家元夜。追隨風月。連宵歡宴。被那們、引得滴流地。一似蛾兒轉。<br>
  ●○○●　○○○●　○○○<font color="#FF6600">●</font>　●●○　●●●○●　●●○○<font color="#FF6600">●</font><br>
  而今百事心情懶。燈下幾曾忺看。算靜中、唯有窗間梅影。合是幽人伴。<br>
  ○○●●○○<font color="#FF6600">●</font>　○●●○○<font color="#FF6600">●</font>　●●○　○●○○○●　●●○○<font color="#FF6600">●</font></p>
<p>此較晏詞，前段第四句添一字，作八字句；後段第二句添一字，作六字句；第三句添二字，作九字句；兩結亦減去一字，俱作五字句。宋詞只此一體，無可校對。</p>
<p>又一體　雙調五十四字，前後段各四句，三仄韻</p>
<p>黃庭堅<br>
  江南一雁橫秋水。歎咫尺、斷行千里。回文機上字縱橫。欲寄遠、憑誰是。<br>
  ○○●●○○<font color="#FF6600">●</font>　●●●　●○○<font color="#FF6600">●</font>　○○○●●○○　●●●　○○<font color="#FF6600">●</font><br>
  謝客池塘春都未。微微動、短牆桃李。半陰才暖卻清寒。是瘦損人天氣。<br>
  ●●○○○○<font color="#FF6600">●</font>　○○●　●○○<font color="#FF6600">●</font>　●○○●●○○　●●●○○<font color="#FF6600">●</font></p>
<p>此詞前後段第三、四句，俱與晏詞同，所不同者，惟前段起句七字，第二句七字折腰，後段第二句亦七字折腰耳。亦無宋、元詞別首可校。</p>
</body>
</html>
