<html>
<head>
<title>胡搗練</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>胡搗練</b></font></div>
<p>此調與《搗練子》異，或云似《桃源憶故人》，但前後段起句，有押韻不押韻之分。惟《望仙樓》調本此此減字，觀《梅苑》刻《望仙樓》仍名《胡搗練》，可知矣。</p>
<p>雙調四十八字，前後段各四句，三仄韻</p>
<p>晏殊<br>
  夜來江上見寒梅。自逞芳妍標格。為甚東風先坼。分付春消息。<br>
  ●○⊙●●○○　●●○○○<font color="#FF6600">●</font>　◎●⊙○○<font color="#FF6600">●</font>　⊙●○○<font color="#FF6600">●</font><br>
  佳人釵上玉樽前。朵朵濃香堪惜。誰把彩毫描得。免恁輕拋擲。<br>
  ⊙○⊙●●○○　●●○○⊙<font color="#FF6600">●</font>　⊙●●○○<font color="#FF6600">●</font>　◎●○○<font color="#FF6600">●</font></p>
<p>汲古閣本，此詞前段第一、二、三句，作〔小桃花與早梅花，儘是芳妍品格。未上東風先坼〕，今從《梅苑》及《花草粹編》改正。此調以此詞為正體，若晏幾道詞之減字、杜安世詞之添字，皆變格也。此詞有《梅苑》詞可校，前後段起句俱不押韻。坊本張先詞集，有《胡搗練》詞，查系《桃源憶故人》，故不編入。《梅苑》詞，前段結句〔水漾橫斜影〕，水字仄聲；後段起句〔異香直到醉鄉中〕，異字仄聲。譜內可平可仄據此，餘參下詞。</p>
<p>又一體　雙調四十七字，前後段各四句，三仄韻</p>
<p>晏幾道<br>
  小春花信日邊來。隴上江梅先坼。今歲東君消息。還自南枝得。<br>
  ●○○●●○○　●●○○○<font color="#FF6600">●</font>　○●○○○<font color="#FF6600">●</font>　○●○○<font color="#FF6600">●</font><br>
  素衣染盡九天香。玉酒添成國色。一自故溪疏隔。腸斷長相憶。<br>
  ●○●●●○○　●●○○●<font color="#FF6600">●</font>　●●●○○<font color="#FF6600">●</font>　○●○○<font color="#FF6600">●</font></p>
<p>此詞一名《望仙樓》，即前〔夜來江上〕體，惟後段起句少一字。按，《梅苑》本作〔素衣洗盡九天香〕，仍七字句。因《花草粹編》與本集同，故從本集。</p>
<p>又一體　雙調五十字，前後段各四句，三仄韻</p>
<p>杜安世<br>
  數枝半斂半開時。洞閣曉、寶妝新注。香格豔姿天賦。甘被群芳妒。<br>
  ●○●●●○○　●●●　●○○<font color="#FF6600">●</font>　○●●○○<font color="#FF6600">●</font>　○●○○<font color="#FF6600">●</font><br>
  狂風橫雨且相饒。又恐有、彩雲迎去。牽破少年心緒。無計長為主。<br>
  ○○●●●○○　●●●　●○○<font color="#FF6600">●</font>　○●●○○<font color="#FF6600">●</font>　○●○○<font color="#FF6600">●</font></p>
<p>此亦晏殊詞體，惟前後段第二句，各添一字，作上三下四句法異。坊本前段第三句，作〔寶香格豔姿天賦〕，今照《詞緯》改定。<br>
  <br>
  <br>
</p>
</body>
</html>
