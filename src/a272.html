<html>
<head>
<title>瑞鷓鴣</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>瑞鷓鴣</b></font> 
</div>
<p>《宋史‧樂志》：中呂調。元高拭詞注：仙呂調。《苕溪詞話》云：唐初歌詞，多五言詩，或七言詩，今存者止《瑞鷓鴣》七言八句詩，猶依字易歌也。按，《瑞鷓鴣》，原本七言律詩，因唐人歌之，遂成詞調。馮延巳詞，名《舞春風》；陳彭年詞，名《桃花落》；尤袤詞，名《鷓鴣詞》；元丘長春詞，名《拾菜娘》；《樂府紀聞》，名《天下樂》；《梁溪漫錄》詞，有〔行聽新聲太平樂〕句，名《太平樂》，有〔猶傳五拍到人間〕句，名《五拍》。此皆七言八句也。至柳永有添字體，自注般涉調，有慢詞體，自注南呂宮，皆與七言八句者不同。</p>
<p>雙調五十六字，前段四句三平韻，後段四句兩平韻</p>
<p>馮延巳<br>
  才罷嚴妝怨曉風。粉牆畫壁宋家東。蕙蘭有恨枝猶綠。桃李無言花自紅。<br>
  ○●○○●●<font color="#FF6600">○</font>　●○●●●○<font color="#FF6600">○</font>　●○●●○○●　○●○○○●<font color="#FF6600">○</font><br>
  燕燕巢時羅幕捲。鶯鶯啼處鳳樓空。少年薄倖知何處。每夜歸來春夢中。<br>
  ●●○○○●●　○○○●●○<font color="#FF6600">○</font>　●○●●○○●　●●○○○●<font color="#FF6600">○</font></p>
<p>此調本律詩體，七言八句，宋詞皆同。其小異者，惟各句平仄耳。此詞前後段起句、結句，第二字、第六字俱仄聲，中二句第二字、第六字俱平聲，宋人如此填者甚少，惟陳彭年詞〔盡出花鈿散寶津，雲鬟初剪向殘春。因驚風燭難留世，遂作池蓮不染身。貝葉乍疑翻錦繡，梵聲才學誤梁塵。從茲豔質歸空後，湘浦應無解佩人。〕平仄同此，餘皆照賀體填。</p>
<p>又一體　雙調五十六字，前段四句三平韻，後段四句兩平韻</p>
<p>賀鑄<br>
  月痕依約到西廂。曾羨花枝拂短牆。初未識愁那是淚。每渾疑夢奈餘香。<br>
  ●○○●●○<font color="#FF6600">○</font>　○●○○●●<font color="#FF6600">○</font>　○●●○○●●　●○○●●○<font color="#FF6600">○</font><br>
  歌逢嫋處眉先嫵。酒半醒時眼更狂。閑倚繡簾吹柳絮。問人何似冶遊郎。<br>
  ○○●●○○●　●●○○●●<font color="#FF6600">○</font>　○●●○○●●　●○○●●○<font color="#FF6600">○</font></p>
<p>此詞前後段起句、結句第二字、第六字俱平聲，中二句第二字、第六字俱仄聲，宋人俱照此填。其餘平仄，惟取協調，可不必拘，故不復注。</p>
<p>又一體　雙調六十四字，前後段各五句，三平韻</p>
<p>柳永<br>
  三吳嘉景占風流。渭南往歲憶來遊。西子方來。越相功成去。千里滄波一葉舟。<br>
  ⊙○○●●○<font color="#FF6600">○</font>　◎○◎●●○<font color="#FF6600">○</font>　⊙●○○　●●○○●　⊙●○○●●<font color="#FF6600">○</font><br>
  至今無限盈盈者。盡來拾翠芳洲。<br>
  ◎○⊙●○○●　◎○◎●○<font color="#FF6600">○</font><br>
  最好簇簇寒村。遙認南朝路、晚煙收。三兩人家古渡頭。<br>
  ◎◎◎●○○　⊙●○○●　●○<font color="#FF6600">○</font>　⊙●○○●●<font color="#FF6600">○</font></p>
<p>此詞前段起二句、結句，後段起句、結句，仍作七言，與《瑞鷓鴣》同，餘則攤破句讀，自度新聲。如前段第三句，作四字一句、五字一句，即詞家添字法；後段第二句，作六字句，即減字法；第三句，作六字一句、八字一句，即添字法；多押一韻，即偷聲法。本集自注般涉調，為黃鐘之羽聲，與中呂調為夾鐘之羽聲、仙呂調為夷則之羽聲，皆羽聲也。按，柳詞別首、晏殊詞二首，俱與此同，惟晏詞前段起句〔越娥紅淚泣朝雲〕，越字仄聲；後段起句〔前村昨夜深深雪〕，前字平聲，昨字仄聲；第三、四句〔何時驛使西歸，寄與相思路、一枝新〕，何時二字俱平聲，寄字仄聲。又，柳詞別首，後段第三、四句〔恨聽煙塢深中，誰恁吹羌笛、逐風來〕，煙字平聲。譜內可平可仄據此，餘參所採《梅苑》詞。</p>
<p>又一體　雙調六十四字，前後段各五句三平韻，後段六句三平韻</p>
<p>《梅苑》無名氏<br>
  臨鸞帶恁整妝梅。枝枝仙豔月中開。可煞天心。故與多端麗。那更羅衣峭窄裁。<br>
  ○○○●●○<font color="#FF6600">○</font>　○○○●●○<font color="#FF6600">○</font>　●●○○　●●○○●　●●○○●●<font color="#FF6600">○</font><br>
  幾回瞻覷魂銷黯。芙蕖勻透雙腮。<br>
  ●○○●○○●　○○○●○<font color="#FF6600">○</font><br>
  好將心事。都分付與。時暫到、小庭來。玉砌紅芳點絳苔。<br>
  ●○○●　○○●●　○●●　●○<font color="#FF6600">○</font>　●●○○●●<font color="#FF6600">○</font></p>
<p>此與柳詞同，惟後段第三、四句，作四字兩句、六字一句異。宋李之儀《姑溪詞話》云：唐人歌詞，但以詩句而用和聲，抑揚以就之。至唐末，遂因其聲之長短，而以意填之，始一變以成音律。按此則知，賀體猶沿唐調，柳詞、晏詞及此詞，惟起結猶作七言，中間長短錯綜，實系新聲也。所以元曲用宋調，不增減者，名為〔引子〕，添入新聲，則為〔過曲〕，亦此意耳。</p>
<p>又一體　雙調八十八字，前後段各九句，五平韻</p>
<p>柳永<br>
  寶髻瑤簪。嚴妝巧。天然綠媚紅深。綺羅叢裏。獨逞謳吟。<br>
  ◎●○<font color="#FF6600">○</font>　○○●　○⊙●●○<font color="#FF6600">○</font>　◎○⊙●　◎●○<font color="#FF6600">○</font><br>
  一曲陽春定價。何啻值千金。傾聽處、王孫帝子。鶴蓋成陰。<br>
  ●●○○●●　○●●○<font color="#FF6600">○</font>　○●●　○○●●　◎●○<font color="#FF6600">○</font><br>
  凝態掩霞襟。動象板聲聲。怨思難任。嘹亮處。迥壓弦管低沈。<br>
  ○●●○<font color="#FF6600">○</font>　●●●○○　●●○<font color="#FF6600">○</font>　○●●　●●○●○<font color="#FF6600">○</font><br>
  時恁回眸斂黛。空役五陵心。須通道、緣情寄意。別有知音。<br>
  ⊙●○○●●　○●●○<font color="#FF6600">○</font>　○●◎　○○●●　◎●○<font color="#FF6600">○</font></p>
<p>此詞見《樂章集》，亦名《瑞鷓鴣》，其字句與前兩體截然不同，因調名同，故為類列。其可平可仄，有柳詞別首可校。</p>
<p>又一體　雙調八十六字，前後段各九句，五平韻</p>
<p>柳永<br>
  吳會風流。人煙好。高下水際山頭。瑤台絳闕。依約蓬丘。<br>
  ○●○<font color="#FF6600">○</font>　○○●　○●●●○<font color="#FF6600">○</font>　○○●●　○●○<font color="#FF6600">○</font><br>
  萬井千閭富庶。雄壓十三州。觸處青蛾畫舫。紅粉朱樓。<br>
  ●●○○●●　○●●○<font color="#FF6600">○</font>　●●○○●●　○●○<font color="#FF6600">○</font><br>
  方面委元侯。致訟簡時豐。繼日歡遊。襦溫褲暖。已扇民謳。<br>
  ○●●○<font color="#FF6600">○</font>　●●●○○　●●○<font color="#FF6600">○</font>　○○●●　●●○<font color="#FF6600">○</font><br>
  旦暮鋒車命駕。重整濟川舟。當恁時、沙堤路穩。歸去難留。<br>
  ●●○○●●　○●●○<font color="#FF6600">○</font>　○●○　○○●●　○●○<font color="#FF6600">○</font></p>
<p>此詞《樂章集》不載，見《花草粹編》，與前〔寶髻瑤簪〕詞同，惟前段第八句作六字句，少一字，後段第四、五句，作四字兩句，少一字異。<br>
</p>
</body>
</html>
