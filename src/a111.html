<html>
<head>
<title>一落索</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>一落索</b></font></div>
<p>歐陽修詞名《洛陽春》，張先詞名《玉連環》，辛棄疾詞名《一絡索》。</p>
<p>雙調四十四字，前後段各四句，三仄韻</p>
<p>《梅苑》無名氏<br>
  臘後東風微透。越梅時候。一枝芳信到江南。來報先春秀。<br>
  ●●○○○<font color="#FF6600">●</font>　●○○<font color="#FF6600">●</font>　●○○●●○○　○●○○<font color="#FF6600">●</font><br>
  宿醉頻拈輕嗅。堪醒殘酒。笛聲容易莫相催。留待纖纖手。<br>
  ●●○○○<font color="#FF6600">●</font>　○○○<font color="#FF6600">●</font>　●○○●●○○　○●○○<font color="#FF6600">●</font></p>
<p>此詞見宋黃大輿《梅苑》選本，前後段兩起句六字，第二句四字，結句五字，宋詞僅得此首，若兩結各添一字，即後毛詞體也。</p>
<p>又一體　雙調四十五字，前後段各四句，三仄韻</p>
<p>呂渭老<br>
  宮錦裁書寄遠。意長辭短。香蘭泣露雨催蓮。暑氣昏池館。<br>
  ○●○○●<font color="#FF6600">●</font>　●○○<font color="#FF6600">●</font>　○○●●●○○　●●○○<font color="#FF6600">●</font><br>
  向晚小園行遍。石榴紅滿。花花葉葉盡成雙。渾似我、樑間燕。<br>
  ●●●○○<font color="#FF6600">●</font>　●○○<font color="#FF6600">●</font>　○○●●●○○　○●●　○○<font color="#FF6600">●</font></p>
<p>此與《梅苑》無名氏詞同，惟後段結句作六字折腰句法異。</p>
<p>又一體　雙調四十六字，前後段各四句，三仄韻</p>
<p>毛滂<br>
  月下花前風畔。此情不淺。欲留風月守花枝。卻不道、而今遠。<br>
  ◎◎⊙⊙⊙<font color="#FF6600">●</font>　◎○◎<font color="#FF6600">●</font>　●○⊙●●○○　◎◎●　○○<font color="#FF6600">●</font><br>
  牆外鷺飛沙晚。煙斜雨短。青山只管一重重。向東下、遮人眼。<br>
  ⊙●●○⊙<font color="#FF6600">●</font>　⊙○◎<font color="#FF6600">●</font>　⊙○◎●●○○　◎⊙●　○○<font color="#FF6600">●</font></p>
<p>此調以毛詞及秦、歐二詞為正體。其餘皆變格也。而毛詞此體，宋人填者尤多。前段起句，辛棄疾詞〔羞見鑒鸞孤卻〕，鑒字仄聲。第二句，王安中詞〔霜華催鬢〕，霜字平聲。結句，周邦彥詞〔恐花也如人瘦〕，花字平聲；朱敦儒詞〔容易放春歸去〕，容字平聲。後段起句，方嶽詞〔葉下亭皋渺渺〕，上渺字仄聲。譜內可平可仄據此，餘參前後所列諸詞。</p>
<p>又一體　雙調四十七字，前後段各四句，三仄韻</p>
<p>張先<br>
  來時露浥衣香潤。彩絛垂鬢。捲簾還喜月相親。把酒與、花相近。<br>
  ○⊙◎◎○⊙<font color="#FF6600">●</font>　●○○<font color="#FF6600">●</font>　●○○●●○○　●●●　○○<font color="#FF6600">●</font><br>
  西去陽關休問。未歌先恨。玉峰山下水長流。流水盡、情無盡。<br>
  ○●○○○<font color="#FF6600">●</font>　●○○<font color="#FF6600">●</font>　●○○●●○○　○●●　○○<font color="#FF6600">●</font></p>
<p>此亦毛詞體，惟前段起句七字異。賀鑄、呂渭老詞，正與此同。但賀詞起句〔初見碧紗窗下繡〕，呂詞〔蟬帶殘聲移別樹〕，平仄與此異。</p>
<p>又一體　雙調四十八字，前後段各四句，三仄韻</p>
<p>秦觀<br>
  楊花終日飛舞。奈久長難駐。海潮雖是暫時來。卻有個、堪憑處。<br>
  ⊙⊙○◎○<font color="#FF6600">●</font>　●●○○<font color="#FF6600">●</font>　●○○●●○○　●●●　○○<font color="#FF6600">●</font><br>
  紫府碧雲為路。好相將歸去。肯如薄倖五更風。不解與、花為主。<br>
  ●●●○○<font color="#FF6600">●</font>　●○○○<font color="#FF6600">●</font>　●○●●●○○　●●●　○○<font color="#FF6600">●</font></p>
<p>此亦毛詞體，惟前後段第二句各添一字，作五字句異。程垓〔門外煙寒〕詞、辛棄疾〔錦帳如雲〕詞，正與此同，但程詞起句〔門外煙寒楊柳〕、辛詞〔錦帳如雲開處〕，平仄與此異。</p>
<p>又一體　雙調四十八字，前後段各四句，三仄韻</p>
<p>嚴仁<br>
  清曉鶯啼紅樹。又一雙盡去。日高花氣撲人來。獨自個、傷春無緒。<br>
  ○●○○○<font color="#FF6600">●</font>　●○○○<font color="#FF6600">●</font>　●○○●●○○　●●●　○○○<font color="#FF6600">●</font><br>
  別後暗寬金縷。倩誰傳語。一春不忍上高樓。為怕見、分攜處。<br>
  ●●●○○<font color="#FF6600">●</font>　●○○<font color="#FF6600">●</font>　●○●●●○○　●●●　○○<font color="#FF6600">●</font></p>
<p>此詞前後段第二句五字，後段第二句四字，前結七字，後結六字，於各家中極為參差，錄備一體。</p>
<p>又一體　雙調四十九字，前後段各四句，三仄韻</p>
<p>陳鳳儀<br>
  蜀江春色濃如霧。擁雙旌歸去。海棠也似別君難。一點點、啼紅雨。<br>
  ●○○●○○<font color="#FF6600">●</font>　●○○○<font color="#FF6600">●</font>　●○●●●○○　●●●　○○<font color="#FF6600">●</font><br>
  此去馬蹄何處。向沙堤新路。禁林賜宴賞花時。還憶著、西樓否。<br>
  ●●●○○<font color="#FF6600">●</font>　●○○○<font color="#FF6600">●</font>　●○●●●○○　○●●　○○<font color="#FF6600">●</font></p>
<p>此與張先詞同，惟前後段第二句五字異。</p>
<p>又一體　雙調五十字，前後段各四句，三仄韻</p>
<p>歐陽修<br>
  紅紗未曉黃鸝語。蕙爐消殘炷。錦屏羅幕護春寒。昨夜裏、三更雨。<br>
  ○⊙◎◎○⊙<font color="#FF6600">●</font>　●○○⊙<font color="#FF6600">●</font>　●○○●●○○　●●●　○○<font color="#FF6600">●</font><br>
  繡簾閑倚吹輕絮。斂眉山無緒。看花拭淚向歸鴻。問來處、逢郎否。<br>
  ●○○●○○<font color="#FF6600">●</font>　●⊙○○<font color="#FF6600">●</font>　○○●●●○○　●⊙●　○○<font color="#FF6600">●</font></p>
<p>此詞前後段起句七字，第二句五字，餘與毛詞同。坊本前結作五字句，今從《高麗史‧樂志》改定。黃庭堅〔誰道秋來〕詞，正與此同，但前段第二句，〔任遊人不顧〕句法小異。按，此詞第二句，應作上一下四句法，黃詞為正。黃詞，前段起句〔誰道秋來煙景素〕，道字、景字俱仄聲，秋字、來字俱平聲；第二句〔任遊人不顧〕，不字仄聲；後段第二句〔對月亭風露〕，月字仄聲；第四句〔更作甚悲秋賦〕，作字仄聲。譜內可平可仄據此。</p>
</body>
</html>
