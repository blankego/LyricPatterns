<html>
<head>
<title>霓裳中序第一</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>霓裳中序第一</b></font></div>
<p>唐白居易《霓裳羽衣舞歌》云：散序六奏未動衣，陽臺宿雲慵不飛。中序擘騞初入拍，秋竹吹裂春冰坼。自注云：散序六遍無拍故不舞，中序始有拍，亦名拍序。宋沈括《筆談》云，《霓裳曲》凡十二疊，前六疊無拍，至第七疊，方謂之疊遍，自此始有拍而舞。按此知《霓裳曲》十二疊，至七疊中序始舞，故以第七疊為中序第一，蓋舞曲之第一遍也。</p>
<p>雙調一百一字，前段十句七仄韻，後段十一句八仄韻</p>
<p>姜夔<br>
  亭皋正望極。亂落紅蓮歸未得。多病怯無氣力。況紈扇漸疏。羅衣初索。<br>
  ○○●●<font color="#FF6600">●</font>　●●○○○●<font color="#FF6600">●</font>　⊙●◎○◎<font color="#FF6600">●</font>　●⊙●◎○　⊙○○<font color="#FF6600">●</font><br>
  流光過隙。歎杏樑雙燕如客。人何在。一簾淡月。彷佛照顏色。<br>
  ⊙○●<font color="#FF6600">●</font>　●●○○●○<font color="#FF6600">●</font>　○○●　◎○◎●　●●●○<font color="#FF6600">●</font>　<br>
  幽寂。亂蛩吟壁。動庾信清愁似織。沈思年少浪跡。篴裏關山。柳下坊陌。<br>
  ○<font color="#FF6600">●</font>　◎○⊙<font color="#FF6600">●</font>　●◎●⊙○◎<font color="#FF6600">●</font>　○○⊙●◎<font color="#FF6600">●</font>　◎●○○　◎◎○<font color="#FF6600">●</font><br>
  墜紅無信息。漫暗水涓涓溜碧。飄零久。而今何意。醉臥酒壚側。<br>
  ●○○●<font color="#FF6600">●</font>　◎●●○○●<font color="#FF6600">●</font>　○○●　⊙○○●　●●●○<font color="#FF6600">●</font></p>
<p>此調始自此詞，周、尹二詞，皆從此添字，填此調者，應以此詞為正體。按，姜個翁詞，前段第三句〔草滿舊家行跡〕，草字仄聲，行字平聲；應法孫詞，第六句〔玉纖勝雪〕，玉字仄聲；姜詞，第九句〔飄零如此〕，飄字平聲；後段第二句〔當年第一〕，第字仄聲；第四句〔餘葩選甚顏色〕，選字仄聲，顏字平聲；第五句〔羞撚江南〕，羞字平聲；第八句〔翻些入啼鵑夜泣〕，翻字平聲。譜內可平可仄據此，餘參周、尹二詞。又按，姜個翁詞，前段第七句〔煞憔悴牆根堪惜〕，第八句〔可念我〕及詹正詞，平仄與諸家不同，概不校注。</p>
<p>又一體　雙調一百二字，前段十句七仄韻，後段十一句八仄韻</p>
<p>周密<br>
  湘屏展翠疊。恨入宮溝流怨葉。釭冷金花暗結。又雁影帶霜。蛩音淒月。<br>
  ○○●●<font color="#FF6600">●</font>　●●○○○●<font color="#FF6600">●</font>　○●○○●<font color="#FF6600">●</font>　●●●●○　○○○<font color="#FF6600">●</font><br>
  珠寬腕雪。歎錦箋芳字盈篋。人何在。玉簫舊約。忍對素娥說。<br>
  ○○●<font color="#FF6600">●</font>　●●○○●○<font color="#FF6600">●</font>　○○●　●○●●　●●●○<font color="#FF6600">●</font><br>
  愁絕。衣砧幽咽。任帳底沈煙漸滅。紅蘭誰採贈別。悵洛浦分綃。漢皋遺玦。<br>
  ○<font color="#FF6600">●</font>　○○○<font color="#FF6600">●</font>　●●●○○●<font color="#FF6600">●</font>　○○○●●<font color="#FF6600">●</font>　●●●○○　●○○<font color="#FF6600">●</font><br>
  舞鸞光半缺。最怕聽、離弦乍闋。憑欄久。一庭香露。桂影弄淒蝶。<br>
  ●○○●<font color="#FF6600">●</font>　●●●　○○●<font color="#FF6600">●</font>　○○●　●○○●　●●●○<font color="#FF6600">●</font></p>
<p>此與姜詞同，惟後段第五句添一字異。</p>
<p>又一體　雙調一百三字，前段十句七仄韻，後段十一句八仄韻</p>
<p>尹煥<br>
  青顰粲素靨。海國仙人偏耐熱。早餐盡、風香露屑。便萬里淩空。肯憑蓮葉。<br>
  ○○●●<font color="#FF6600">●</font>　●●○○○●<font color="#FF6600">●</font>　●○●　○○●<font color="#FF6600">●</font>　●●●○○　●○○<font color="#FF6600">●</font><br>
  盈盈步月。悄似憐、輕去瑤闕。人何在。憶渠癡小。點點愛輕絕。<br>
  ○○●<font color="#FF6600">●</font>　●●○　○●○<font color="#FF6600">●</font>　○○●　●○○●　●●●○<font color="#FF6600">●</font><br>
  愁絕。舊遊輕別。忍重看、鎖香金篋。淒涼清夜簟茀。怕杳杳詩魂。真化蝴蝶。<br>
  ○<font color="#FF6600">●</font>　●○○<font color="#FF6600">●</font>　●○●　●○○<font color="#FF6600">●</font>　○○○●●<font color="#FF6600">●</font>　●●●○○　○●○<font color="#FF6600">●</font><br>
  冷香清到骨。夢十里梅花霽雪。歸來也。懨懨心事。自共素娥說。<br>
  ●○○●<font color="#FF6600">●</font>　●●●○○●<font color="#FF6600">●</font>　○○●　○○○●　●●●○<font color="#FF6600">●</font></p>
<p>此與周詞同，惟前段第三句添一字異。坊本，前段第三句無〔早〕字，後段第五句無〔怕〕字，今從《絕妙好詞》增定。又，換頭短韻，即用前結韻，恐系偶誤，原非定體，故不注疊韻。<br>
  <br>
  ▲周密詞，衣砧幽咽句，衣字應仄，據王氏校本云夜字之誤 </p>
</body>
</html>
