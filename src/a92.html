<html>
<head>
<title>平湖樂</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>平湖樂</b></font></div>
<p>《太平樂府》注：越調。金詞名《平湖樂》，取王惲詞〔人在平湖醉〕句也。元詞名《小桃紅》，取無名氏詞〔宜插小桃紅〕句也；亦名《採蓮詞》，取《太平樂府》〔採蓮湖上採蓮嬌〕句也。</p>
<p>雙調四十二字，前段四句兩平韻、兩協韻，後段四句一協韻、一平韻</p>
<p>王惲<br>
  安仁雙鬢已驚秋。更堪眉頭皺。一笑相逢且開口。玉為舟。<br>
  ⊙○○●●○<font color="#FF6600">○</font>　◎●○○<font color="#3333FF">●</font>協◎●○○●○<font color="#3333FF">●</font>協●○<font color="#FF6600">○</font><br>
  新詞淡似鵝黃酒。醉扶歸路。竹西歌吹。人道是揚州。<br>
  ⊙○◎●○○<font color="#3333FF">●</font>協◎○⊙●　◎○⊙●　⊙●●○<font color="#FF6600">○</font></p>
<p>此金人小令，猶遵古韻，以本部平、上、去三聲協者。若元詞此調，則依《中原音韻》平、上、去、入四聲，別部北音，無不協矣。詞與曲之分，正於此辨之。　後段第一句，王詞別首〔淩波幽夢誰驚破〕，幽字平聲。《太平樂府》詞，後段第三、四句〔詩籌酒令，不管翠眉顰〕，酒字、不字俱仄聲。其餘平仄，見下所採二詞。</p>
<p>又一體　雙調四十二字，前段四句兩平韻、兩協韻，後段四句三協韻、一平韻</p>
<p>張可久<br>
  飛梅和雪灑林梢。花落春顛倒。驢背敲詩暮寒峭。路迢迢。<br>
  ○○○●●○<font color="#FF6600">○</font>　○●○○●協○●○○●○●協●○<font color="#FF6600">○</font><br>
  相逢不滿疏翁笑。寒郊瘦島。塵衣風帽。詩在灞陵橋。<br>
  ○○●●○○<font color="#3333FF">●</font>協○○●<font color="#3333FF">●</font>協○○○<font color="#3333FF">●</font>協○●●○<font color="#FF6600">○</font></p>
<p>此與王詞同，惟後段第二、三句，多協兩韻異。按，張可久《小山樂府》十二首，後段第二、三句，莫不協韻。如〔紅衫舊腔，花鈿新樣，封寄柳枝娘〕，又〔今番瘦了，多情知道，寬盡翠裙腰〕是也。喬吉詞〔春風告示，梅花資次，攢到北邊枝〕，又〔蒲葵策勳，桃花風韻，涼滲小鳥巾〕亦然，但腔字、勳字用平韻，小異。</p>
<p>又一體　雙調四十三字，前段四句兩平韻、兩協韻，後段四句一協韻、一平韻</p>
<p>王惲<br>
  採蓮人語隔秋煙。波靜如橫練。入手風光莫流轉。共留連。<br>
  ●○○●●○<font color="#FF6600">○</font>　○●○○<font color="#3333FF">●</font>協●●○○●○<font color="#3333FF">●</font>協●○<font color="#FF6600">○</font>　<br>
  畫船一笑春風面。江山信美。終非吾土。問何日、是歸年。<br>
  ●○●●○○<font color="#3333FF">●</font>協○○●●　○○○●　●○●　●○<font color="#FF6600">○</font></p>
<p>此詞後段結句六字，王詞別首〔道別後、意如何〕，正與此同，皆襯字也。若《太平樂府》無名氏詞，後段第二、三、四句〔問誰家有酒，見青簾高掛，高掛在楊柳杏花村〕，襯字太多，則曲而非詞矣，故不採入。<br>
</p>
</body>
</html>
