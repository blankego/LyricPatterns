<html>
<head>
<title>青玉案</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>青玉案</b></font></div>
<p>漢張衡詩：〔何以報之青玉案〕，調名取此。《中原音韻》注：雙調；《太和正音譜》注：高平調；蔣氏《九宮譜目》，入中呂引子；韓淲詞，有〔蘇公堤上西湖路〕句，名《西湖路》。</p>
<p>雙調六十七字，前後段各六句，五仄韻</p>
<p>賀鑄<br>
  淩波不過橫塘路。但目送、芳塵去。錦瑟年華誰與度。<br>
  ⊙○◎●○○<font color="#FF6600">●</font>　●◎●　○○<font color="#FF6600">●</font>　◎●⊙○○●<font color="#FF6600">●</font><br>
  月樓花院。綺窗朱戶。惟有春知處。<br>
  ◎○⊙●　◎○⊙<font color="#FF6600">●</font>　⊙●○○<font color="#FF6600">●</font><br>
  碧雲冉冉蘅皋暮。彩筆空題斷腸句。試問閒愁知幾許。<br>
  ◎○◎●○○<font color="#FF6600">●</font>　◎●○○●○<font color="#FF6600">●</font>　◎●⊙○○●<font color="#FF6600">●</font><br>
  一川煙草。滿城風絮。梅子黃時雨。<br>
  ◎○⊙●　◎○⊙<font color="#FF6600">●</font>　⊙●○○<font color="#FF6600">●</font></p>
<p>此調以賀詞、蘇詞及毛詞、史詞為正體，若張炎詞之疊韻，李彌遜、吳潛、胡銓詞之添字，李清照詞之句法小異，曹組詞之句法小異、又添字，毛詞別首之攤破句法，趙長卿詞之減字，趙詞別首之句讀參差，皆變體也。但諸詞中，有前段第二句六字折腰，後段第二句或七字、或六字、或八字者；有前段第二句七字，後段第二句或七字、或八字者；有前段第二句六字不折腰，後段第二句或七字、或八字者；亦有前段第二句五字者；又有前後段第五句或押韻，或不押韻者。各以類列，庶不混淆。此調後段第二句，例作拗句，如歐陽修詞〔爭似家山見桃李〕，程垓詞〔別後誰吟倚樓句〕，高觀國詞〔入畫遙山翠分黛〕，吳文英詞〔不忍輕飛送殘照〕，南北宋人皆然。又，此調後段起句，宋詞俱仄平仄仄平平仄，惟黃庭堅〔煙中一線〕詞，〔別恨朝朝連暮暮〕，恨字、上暮字俱仄聲，朝朝二字俱平聲；第二句，宋詞俱仄仄平平仄平仄，惟曹冠〔煙村茂樾〕詞，〔枝上鶯歌如解勸〕，如字平聲，解字仄聲；前後段第三句，宋詞俱仄仄平平平仄仄，惟石孝友詞，〔翦翦霜風落平野〕、〔別後知他為何也〕，落字、為字俱仄聲，平字、何字俱平聲。此等句法，宋人間一為之，非定格也，若彙參入圖，恐失此調本體，故但詳注以備考證，譜內可平可仄，悉校所採諸詞。</p>
<p>又一體　雙調六十七字，前後段各六句，四仄韻</p>
<p>蘇軾<br>
  三年枕上吳中路。譴黃耳、隨君去。若到松江呼小渡。<br>
  ○○●●○○<font color="#FF6600">●</font>　●○●　○○<font color="#FF6600">●</font>　●●○○○●<font color="#FF6600">●</font><br>
  莫驚鷗鷺。四橋儘是。老子經行處。<br>
  ●○○●　●○●●　●●○○<font color="#FF6600">●</font><br>
  輞川圖上看春暮。常記高人右丞句。作個歸期天已許。<br>
  ●○○●○○<font color="#FF6600">●</font>　○●○○●○<font color="#FF6600">●</font>　●●○○○●<font color="#FF6600">●</font><br>
  春衫猶是。小蠻針線。曾濕西湖雨。<br>
  ○○○●　●○○●　○●○○<font color="#FF6600">●</font></p>
<p>此與賀詞同，惟前後段第五句各不押韻，宋、元詞如此填者甚多。</p>
<p>又一體　雙調六十八字，前後段各六句，四仄韻</p>
<p>李彌遜<br>
  楊花盡教難拘管。也解趁、飛紅伴。驄馬無情人漸遠。<br>
  ○○●●○○<font color="#FF6600">●</font>　●●●　○○<font color="#FF6600">●</font>　○●○○○●<font color="#FF6600">●</font><br>
  沙平淺渡。雨濕孤村。何處長亭晚。<br>
  ○○●●　●●○○　○●○○<font color="#FF6600">●</font><br>
  欲憑桃葉傅春怨。莫不似。斜風倩雙燕。縱得書來春又換。<br>
  ●○○●○○<font color="#FF6600">●</font>　●●●　○○●○<font color="#FF6600">●</font>　●●○○○●<font color="#FF6600">●</font><br>
  只將心事。分付眉尖。寂寞梨花院。<br>
  ●○○●　○●○○　●●○○<font color="#FF6600">●</font></p>
<p>此即蘇詞體，惟後段第二句八字異。《松隱集》曹勳詞二首，正與此同，但曹詞前後段第三句〔趁得梅花先春到〕、〔正怕和風都開了〕，俱作拗句。按，此詞前後段第五句第四字，俱用平聲，又與諸家異。</p>
<p>又一體　雙調六十六字，前後段各六句，四仄韻</p>
<p>毛滂<br>
  芙蕖花上濛濛雨。又冷落、池塘暮。何處風來搖碧戶。<br>
  ○○○●○○<font color="#FF6600">●</font>　●●●　○○<font color="#FF6600">●</font>　○●○○○●<font color="#FF6600">●</font><br>
  捲簾凝望。淡煙疏柳。翡翠穿花去。<br>
  ●○○●　●○○●　●●○○<font color="#FF6600">●</font><br>
  玉京人去無由駐。忍獨在、憑欄處。試問綠窗秋到否。<br>
  ●○○●○○<font color="#FF6600">●</font>　●●●　○○<font color="#FF6600">●</font>　●●●○○●<font color="#FF6600">●</font><br>
  可人今夜。新涼一枕。無計相分付。<br>
  ●○○●　○○●●　○●○○<font color="#FF6600">●</font></p>
<p>此詞前後段第五句，俱不用韻，與蘇詞同，惟後段第二句，作六字折腰句法異。宋有呂渭老、王炎、沈端節諸詞可校。元顧德輝詞，亦填此體，惟換頭句〔紅入花腮青入萼〕，兩入字俱仄聲，腮字平聲。</p>
<p>又一體　雙調六十六字，前後段各六句，五仄韻</p>
<p>史達祖<br>
  蕙花老盡離騷句。綠染遍、江頭樹。日午酒消聽驟雨。<br>
  ●○●●○○<font color="#FF6600">●</font>　●●●　○○<font color="#FF6600">●</font>　●●●○○●<font color="#FF6600">●</font><br>
  青榆錢小。碧苔錢古。難買東君住。<br>
  ○○○●　●○○●　○●○○<font color="#FF6600">●</font><br>
  官河不礙遺鞭路。被芳草、將愁去。多定紅樓簾影暮。<br>
  ○○●●○○<font color="#FF6600">●</font>　●○●　○○<font color="#FF6600">●</font>　○●○○○●<font color="#FF6600">●</font><br>
  蘭燈初上。夜香初炷。猶自聽鸚鵡。<br>
  ○○○●　●○○●　○●●○<font color="#FF6600">●</font>　</p>
<p>此詞前後段第五句用韻，與賀詞同，惟後段第二句作六字折腰句法異。宋有黃公紹詞可校。</p>
<p>又一體　雙調六十六字，前後段各六句，五仄韻、一疊韻</p>
<p>張炎<br>
  萬紅梅裏幽深處。甚杖屨、來何暮。草帶湘香穿水樹。塵留不住。<br>
  ●○○●○○<font color="#FF6600">●</font>　●●●　○○<font color="#FF6600">●</font>　●●○○○●<font color="#FF6600">●</font>　○○●<font color="#FF6600">●</font><br>
  雲留卻住。壺內藏今古。<br>
  ○○●<font color="#FF6600">●</font>疊○●○○<font color="#FF6600">●</font><br>
  獨清懶入終南去。有忙事、修花譜。騎省不須重作賦。園中成趣。<br>
  ●○●●○○<font color="#FF6600">●</font>　●○●　○○<font color="#FF6600">●</font>　●●●○○●<font color="#FF6600">●</font>　○○○<font color="#FF6600">●</font><br>
  琴中得趣。酒醒聽風雨。<br>
  ○○●<font color="#FF6600">●</font>疊●●○○<font color="#FF6600">●</font></p>
<p>此與史詞同，惟前後段第四句多押一韻，第五句用疊韻異。</p>
<p>又一體　雙調六十八字，前後段各六句，四仄韻</p>
<p>吳潛<br>
  人生南北如歧路。惆悵方回斷腸句。四野碧雲秋日暮。<br>
  ○○○●○○<font color="#FF6600">●</font>　○●○○●○<font color="#FF6600">●</font>　●●●○○●<font color="#FF6600">●</font><br>
  葦汀蘆岸。落霞殘照。時有鷗來去。<br>
  ●○○●　●○○●　○●○○<font color="#FF6600">●</font><br>
  一杯渺渺懷今古。萬事悠悠付寒暑。青箬綠蓑便野處。<br>
  ●○●●○○<font color="#FF6600">●</font>　●●○○●○<font color="#FF6600">●</font>　○●●○○●<font color="#FF6600">●</font><br>
  有山堪採。有溪堪釣。歸計聊如許。<br>
  ●○○●　●○○●　○●○○<font color="#FF6600">●</font></p>
<p>此即蘇詞體，惟前段第二句亦作七字異。按，張矩詞，前段第二句〔秋在黃花羞澀處〕，正與此同，但羞字平聲，澀字仄聲。</p>
<p>又一體　雙調六十九字，前後段各六句，四仄韻</p>
<p>胡銓<br>
  宜霜開盡秋光老。感動節物愁多少。塵世難逢開口笑。<br>
  ○○○●○○<font color="#FF6600">●</font>　●●●●○○<font color="#FF6600">●</font>　○●○○○●<font color="#FF6600">●</font><br>
  滿林風雨。一江煙水。颯爽驚吹帽。<br>
  ●○○●　●○○●　●●○○<font color="#FF6600">●</font><br>
  玉堂金馬何須到。且斗取、樽前玉山倒。燕寢香清官事了。<br>
  ●○○●○○<font color="#FF6600">●</font>　●●●　○○●○<font color="#FF6600">●</font>　●●○○○●<font color="#FF6600">●</font><br>
  紫萸黃菊。皂羅紅袂。花與人俱好。<br>
  ●○○●　●○○●　○●○○<font color="#FF6600">●</font></p>
<p>此亦蘇詞體，惟前段第二句七字，後段第二句八字異。</p>
<p>又一體　雙調六十七字，前後段各六句，四仄韻</p>
<p>李清照<br>
  征鞍不見邯鄲路。莫便匆匆歸去。秋風蕭條何以度。<br>
  ○○●●○○<font color="#FF6600">●</font>　●●○○○<font color="#FF6600">●</font>　○○○○○●<font color="#FF6600">●</font><br>
  明窗小酌。暗燈清話。最好流連處。<br>
  ○○●●　●○○●　●●○○<font color="#FF6600">●</font><br>
  相逢各自傷遲暮。猶把新詩誦奇句。鹽絮家風人所許。<br>
  ○○●●○○<font color="#FF6600">●</font>　○●○○●○<font color="#FF6600">●</font>　○●○○○●<font color="#FF6600">●</font><br>
  如今憔悴。但餘雙淚。一似黃梅雨。<br>
  ○○○●　●○○●　●●○○<font color="#FF6600">●</font></p>
<p>此即蘇詞體，惟前段第二句六字不折腰異。</p>
<p>又一體　雙調六十八字，前後段各六句，四仄韻</p>
<p>曹組<br>
  碧山錦樹明秋霽。路轉陡疑無地。忽有人家臨曲水。<br>
  ●○●●○○<font color="#FF6600">●</font>　●●●○○<font color="#FF6600">●</font>　●●○○○●<font color="#FF6600">●</font><br>
  竹籬茅舍。酒旗沙岸。一簇漁樵市。<br>
  ●○○●　●○○●　●●○○<font color="#FF6600">●</font><br>
  淒涼只恐鄉心起。鳳樓遠、回頭漫凝睇。何處今宵孤館裏。<br>
  ○○●●○○<font color="#FF6600">●</font>　●○●　○○●○<font color="#FF6600">●</font>　○●○○○●<font color="#FF6600">●</font><br>
  一聲征雁。半窗殘月。總是離人淚。<br>
  ●○○●　●○○●　●●○○<font color="#FF6600">●</font></p>
<p>此與李清照詞同，惟後段第二句八字異。按，曹詞別首，前段第二句〔在家縱貧亦好〕，後段第二句〔正思鄉、驚時夢初覺〕，正與此同。</p>
<p>又一體　雙調六十八字，前後段各五句，五仄韻</p>
<p>毛滂<br>
  今宵月好來同看。月未落、人還散。把手留連簾兒畔。<br>
  ○○●●○○<font color="#FF6600">●</font>　●●●　○○<font color="#FF6600">●</font>　●●○○○○<font color="#FF6600">●</font><br>
  含羞和恨轉嬌盼。任花映、春風面。<br>
  ○○○●●○<font color="#FF6600">●</font>　●○●　○○<font color="#FF6600">●</font><br>
  相思不用寬金釧。也不用、多情似玉燕。問取嬋娟學長遠。<br>
  ○○●●○○<font color="#FF6600">●</font>　●●●　○○●●<font color="#FF6600">●</font>　●●○○●○<font color="#FF6600">●</font><br>
  不必清光夜夜見。但莫負、團圓願。<br>
  ●●○○●●<font color="#FF6600">●</font>　●●●　○○<font color="#FF6600">●</font></p>
<p>此詞前段第二句六字，後段第二句八字，與李彌遜詞同，惟前後段第四、五句減一字，作七字一句，兩結添一字，俱作六字句異。又按，前後段第三句第六字用平聲，俱作拗體。所謂宋人間一為之，原非定格也，至第四句前後平仄亦不同，惜無別首可校。</p>
<p>又一體　雙調六十六字，前後段各六句，五仄韻</p>
<p>趙長卿<br>
  恍如遼鶴歸華表。閱盡人間巧。天乞一堂山對繞。<br>
  ●○○●○○<font color="#FF6600">●</font>　●●○○<font color="#FF6600">●</font>　○●●○○●<font color="#FF6600">●</font><br>
  微波不動。岸巾時照。照見星星好。<br>
  ○○●●　●○○<font color="#FF6600">●</font>　●●○○<font color="#FF6600">●</font><br>
  舞風荷蓋從敧倒。碧樹生涼自天杪。誰識元龍胸次浩。<br>
  ●○○●○○<font color="#FF6600">●</font>　●●○○●○<font color="#FF6600">●</font>　○●○○○●<font color="#FF6600">●</font><br>
  騎鯨欲去。引杯獨嘯。醉眼青天小。<br>
  ○○●●　●○●<font color="#FF6600">●</font>　●●○○<font color="#FF6600">●</font></p>
<p>此即賀詞體，惟前段第二句五字異。按，趙詞別首，前段第一、二句〔結堂雄占雲煙表，萬象爭呈巧〕，正與此同。</p>
<p>又一體　雙調六十八字，前段五句四仄韻，後段六句四仄韻</p>
<p>趙長卿<br>
  梅黃又見纖纖雨。客裏情懷兩眉聚。何處煙村啼杜宇。<br>
  ○○●●○○<font color="#FF6600">●</font>　●●○○●○<font color="#FF6600">●</font>　○●○○○●<font color="#FF6600">●</font><br>
  勸人歸去早思家。轉聽得、聲聲苦。<br>
  ●○○●●○○　●●●　○○<font color="#FF6600">●</font><br>
  利名縈絆何時住。惱亂愁腸成萬縷。滿眼興亡知幾許。<br>
  ●○○●○○<font color="#FF6600">●</font>　●●○○○●<font color="#FF6600">●</font>　●●○○○●<font color="#FF6600">●</font><br>
  不如尋個。老松石畔。作個柴門戶。<br>
  ●○○●　●○●●　●●○○<font color="#FF6600">●</font></p>
<p>此詞前後段第一、二、三句，與吳潛詞同，前結兩句，與毛滂〔今宵月好〕詞同，但少押一韻；後結三句，仍照蘇詞體填，句讀參差，亦變調也，採以備體。按，後段第二句，不作拗體，亦與諸家異。</p>
<p></p>
</body>
</html>
