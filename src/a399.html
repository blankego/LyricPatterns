<html>
<head>
<title>a403</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>撲蝴蝶</b></font></div>
<p>按，周密《癸辛雜誌》云：吳有小妓，善舞撲蝴蝶，疑是舞曲。邵叔齊詞，名《撲蝴蝶近》。</p>
<p>雙調七十五字，前段七句三仄韻，後段八句四仄韻</p>
<p>曹組<br>
  人生一世。思量爭甚底。花開十日。已隨塵逐水。<br>
  ○○◎●　○○○●<font color="#FF6600">●</font>　○○◎●　◎○⊙●<font color="#FF6600">●</font><br>
  且看欲盡花枝。未厭傷多酒盞。何須細推物理。<br>
  ◎○◎●○○　◎●○○●●　○○●○◎<font color="#FF6600">●</font><br>
  幸容易。有人爭奈。只知名與利。朝朝日日。忙忙劫劫地。<br>
  ●○<font color="#FF6600">●</font>　◎○⊙●　●○○●<font color="#FF6600">●</font>　⊙○●●　⊙○◎●<font color="#FF6600">●</font><br>
  待得一晌閒時。又卻三春過了。何如對花沈醉。<br>
  ●◎◎●○○　◎●⊙○◎●　○○●○⊙<font color="#FF6600">●</font></p>
<p>此調有兩體，後段第三句或五字、或七字。五字者，或作仄平平仄仄，或作平平平仄仄；七字者，或作仄仄平平仄仄仄，或作仄仄平平仄平仄。又，前段第二句，曹、趙兩詞，俱作平平平仄仄，而邵、丘兩詞，則或作平仄仄平仄，或作平仄平平仄，最為差錯不齊，填者任擇一體，遵之可也。按，呂渭老〔風荷露竹〕詞，前段第六句〔微醉歌聲審穩〕，微字平聲；後段第四句〔小窗睡起〕，小字仄聲；第七句〔秋杪黃花漸近〕，秋字平聲。譜內可平可仄據此，餘參後詞。</p>
<p>又一體　雙調七十五字，前段七句四仄韻，後段八句五仄韻</p>
<p>趙師俠<br>
  清和時候。薰風來小院。琅玕脫籜。方塘荷翠颭。<br>
  ○○○●　○○○●<font color="#FF6600">●</font>　○○●●　○○○●<font color="#FF6600">●</font><br>
  柳絲輕度流鶯。畫棟低飛乳燕。園林綠陰初遍。<br>
  ●○○●○○　●●○○●<font color="#FF6600">●</font>　○○●○○<font color="#FF6600">●</font><br>
  景何限。輕紗細葛。綸巾和羽扇。披襟散髮。心清塵不染。<br>
  ●○<font color="#FF6600">●</font>　○○●●　○○○●<font color="#FF6600">●</font>　○○●●　○○○●<font color="#FF6600">●</font><br>
  一杯洗滌無餘。萬事消磨去遠。浮名薄利休羨。<br>
  ○○●●○○　●●○○●<font color="#FF6600">●</font>　○○●●○<font color="#FF6600">●</font></p>
<p>此與曹詞同，惟前段第六句、後段第七句，俱押韻異。</p>
<p>又一體　雙調七十七字，前段七句四仄韻，後段八句五仄韻</p>
<p>邵叔齊<br>
  蘭摧蕙折。霜重曉風惡。長安何處。孤根漫自託。<br>
  ○○●●　○●●○<font color="#FF6600">●</font>　○○○●　○○●●<font color="#FF6600">●</font><br>
  水寒斷續溪橋。月破黃昏院落。相逢儼然瘦削。<br>
  ●○●●○○　●●○○●<font color="#FF6600">●</font>　○○●○●<font color="#FF6600">●</font><br>
  最蕭索。星星蓬鬢。杳杳家山路正邈。攀枝嗅蕊。露陪清淚閣。<br>
  ●○<font color="#FF6600">●</font>　○○○●　◎●○○●◎<font color="#FF6600">●</font>　○○●●　●○○●<font color="#FF6600">●</font><br>
  已無蝶使蜂媒。不共鶯期燕約。甘心伴人淡薄。<br>
  ●○●●○○　●●○○●<font color="#FF6600">●</font>　○○●○●<font color="#FF6600">●</font></p>
<p>此亦與曹詞同，惟後段第三句添二字異。無名氏〔煙條雨葉〕詞，及呂渭老詞二首，俱如此填。按，呂詞後段，第三句〔傾入離愁萬千斗〕，傾字平聲，無名氏詞〔明月樓中畫眉懶〕，眉字平聲。其餘已詳曹詞。</p>
<p>又一體　雙調七十七字，前段七句六仄韻，後段八句五仄韻</p>
<p>丘崇<br>
  鳴鳩乳燕。春在梨花院。重門鎮掩。沈沈簾不捲。<br>
  ○○●<font color="#FF6600">●</font>　○●○○<font color="#FF6600">●</font>　○○●<font color="#FF6600">●</font>　○○○●<font color="#FF6600">●</font><br>
  紗窗紅日三竿。睡鴨餘香一線。佳眠悄無人喚。<br>
  ○○○●○○　●●○○●<font color="#FF6600">●</font>　○○●○○<font color="#FF6600">●</font><br>
  漫消遣。行雲無定。楚雨難憑夢魂斷。清明漸近。天涯人正遠。<br>
  ●○<font color="#FF6600">●</font>　○○○●　●●○○●○<font color="#FF6600">●</font>　○○●●　○○○●<font color="#FF6600">●</font><br>
  盡教閑了鞦韆。覷著海棠開遍。難禁舊愁新怨。<br>
  ●○○●○○　●●●○○<font color="#FF6600">●</font>　○○●○○<font color="#FF6600">●</font></p>
<p>此與邵詞同，惟前段第一句、第三句俱用韻異。</p>
</body>
</html>
