<html>
<head>
<title>訴衷情令</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>訴衷情令</b></font></div>
<p>《樂章集》注：林鐘商。張元幹以黃庭堅詞〔曾詠漁父家風〕，改名《漁父家風》；張輯詞有〔一釣絲風〕句，名《一絲風》。</p>
<p>雙調四十四字，前段四句三平韻，後段六句三平韻</p>
<p>晏殊<br>
  青梅煮酒斗時新。天氣欲殘春。東城南陌花下。逢著意中人。<br>
  ⊙○◎●●○<font color="#FF6600">○</font>　⊙◎◎⊙<font color="#FF6600">○</font>　◎○⊙◎⊙◎　⊙●●○<font color="#FF6600">○</font><br>
  回繡袂。展香茵。敘情親。此時拌作。千尺游絲。惹住朝雲。<br>
  ○●●　●○<font color="#FF6600">○</font>　●○<font color="#FF6600">○</font>　◎○⊙●　⊙◎⊙⊙　⊙●○<font color="#FF6600">○</font></p>
<p>此調以此詞為正體，若歐、張詞之添字，皆變體也。前段第二句，晏幾道詞〔綠腰沉水熏〕，綠字、水字俱仄聲，腰字、沉字俱平聲。第三句，柳永詞〔不堪更倚危欄〕，不字仄聲，欄字平聲；毛滂詞〔行雲自隨語燕〕，隨字平聲，語字仄聲。後段第四句，僧揮詞〔三千粉黛〕，粉字仄聲。第五句，僧揮詞〔水風長在〕，風字平聲，在字仄聲；沈會宗詞〔睡起霎時〕，霎字仄聲。結句，黃庭堅詞〔權典青山〕，權字平聲。譜內可平可仄據此，餘參下詞。</p>
<p>又一體　雙調四十五字，前段四句三平韻，後段六句三平韻</p>
<p>歐陽修<br>
  清晨簾幕捲輕霜。呵手試梅妝。都緣自有離恨。故畫作、遠山長。<br>
  ○○○●●○<font color="#FF6600">○</font>　○●●○<font color="#FF6600">○</font>　○○●●○●　●●●　●○<font color="#FF6600">○</font><br>
  思往事。惜流光。易成傷。擬歌先斂。欲笑還顰。最斷人腸。<br>
  ○●●　●○<font color="#FF6600">○</font>　●○<font color="#FF6600">○</font>　●○○●　●●○○　●●○<font color="#FF6600">○</font></p>
<p>此詞前段結句六字，黃庭堅詞〔供愁黛不須多〕，其體正與此同。又趙長卿詞，〔臂間皓齒留香〕，亦作六字，但句讀與此又異，因詞俚不錄。</p>
<p>又一體　雙調四十五字，前段四句三平韻，後段六句三平韻</p>
<p>張元幹<br>
  八年不見荔枝紅。腸斷故園東。風枝露葉誰新採。悵望冷香濃。<br>
  ●○●●●○<font color="#FF6600">○</font>　○●●○<font color="#FF6600">○</font>　○○●●○○●　●●●○<font color="#FF6600">○</font><br>
  冰透骨。玉開容。想筠籠。今宵歸夢。滿頰天漿。更禦冷風。<br>
  ○●●　●○<font color="#FF6600">○</font>　●○<font color="#FF6600">○</font>　○○○●　●●○○　●●○<font color="#FF6600">○</font></p>
<p>此詞前段第三句七字。按，嚴仁詞〔無情江水東流去〕，正與此同。</p>
</body>
</html>
