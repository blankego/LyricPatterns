<html>
<head>
<title>玉漏遲</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>玉漏遲</b></font></div>
<p>蔣氏九宮譜：黃鐘宮。</p>
<p>雙調九十四字，前段十句五仄韻，後段九句五仄韻</p>
<p>宋祁<br>
  杏香飄禁苑。須知自昔。皇都春早。燕子來時。繡陌漸熏芳草。<br>
  ◎○○●●　⊙○◎●　⊙○○<font color="#FF6600">●</font>　◎●⊙○　◎●◎○○<font color="#FF6600">●</font><br>
  蕙圃妖桃過雨。弄碎影、紅篩清沼。深院悄。綠楊巷陌。鶯聲爭巧。<br>
  ◎●○○◎●　◎◎◎　⊙○○<font color="#FF6600">●</font>　○●<font color="#FF6600">●</font>　◎⊙◎◎　⊙○○<font color="#FF6600">●</font><br>
  早是賦得多情。更遇酒臨花。鎮辜歡笑。數曲欄杆。故國漫勞登眺。<br>
  ◎◎◎●○○　◎◎●○○　●○○<font color="#FF6600">●</font>　◎●⊙○　◎●◎○○<font color="#FF6600">●</font><br>
  漢外微雲盡處。亂峰鎖、一竿斜照。歸路杳。東風淚零多少。<br>
  ◎●⊙○◎●　◎⊙●　◎○○<font color="#FF6600">●</font>　○●<font color="#FF6600">●</font>　⊙⊙●○○<font color="#FF6600">●</font></p>
<p>此詞前段起句不押韻，北宋詞俱照此填。按，前段起句，葛立方詞〔窗戶明環堵〕，窗字平聲；第二、三句，劉因詞〔人生何必，武陵溪上〕，何字平聲；第六句，劉詞〔不似東山高臥〕，高字平聲；第七句，周密詞〔驚醉語、香紅圍繞〕，驚字平聲；第九句，張炎詞〔詩夢正迷〕，詩字平聲，夢字仄聲，迷字平聲；後段起句，周詞〔雨窗短夢無憑〕，窗字平聲，張詞〔幽趣盡屬閑僧〕，幽字平聲；第二句，張詞〔渾未識人間〕，渾字平聲；第四句，何夢桂詞〔何處玉堂〕，玉字仄聲；第五句，何詞〔滿地蒼苔不掃〕，蒼字平聲；第六句，劉詞〔天設四時佳興〕，佳字平聲；第九句，張詞〔那更好遊人老〕，那更二字俱仄聲。譜內可平可仄據此，餘參所採六詞。若吳文英詞之前段結句〔分秋一半〕，張埜詞之後段結句〔忘卻鏡中白髮〕，又何夢桂詞之後段第五句〔滿地蒼苔不掃〕，一字、白字、不字俱入聲，此以入替平，不注可仄。又，何夢桂詞，前段起句〔問春先開未〕，元好問第六句〔不如麒麟畫裏〕，開字、如字平聲，查宋、元詞，此二字並無用平聲者，故亦不注可平。</p>
<p>又一體　雙調九十四字，前段十句六仄韻，後段九句五仄韻</p>
<p>吳文英<br>
  絮花寒食路。晴絲罥日。綠陰吹霧。客帽欺風。愁滿畫船煙浦。<br>
  ●○○●<font color="#FF6600">●</font>　○○●●　●○○<font color="#FF6600">●</font>　●●○○　○●●○○<font color="#FF6600">●</font><br>
  彩掛秋千散後。恨塵銷、燕簾鶯戶。從間阻。夢雲無准。鬢霜如許。<br>
  ●●○○●●　●○○　●○○<font color="#FF6600">●</font>　○●<font color="#FF6600">●</font>　●○○●　●○○<font color="#FF6600">●</font><br>
  夜永繡閣藏嬌。記掩扇傳歌。剪燈留語。月約星期。細把花鬚頻數。<br>
  ●●●●○○　●●●○○　●○○<font color="#FF6600">●</font>　●●○○　●●○○○<font color="#FF6600">●</font><br>
  彈指一襟怨恨。漫空倩、啼鵑聲訴。深院宇。黃昏杏花微雨。<br>
  ○●●○●●　●○●　○○○<font color="#FF6600">●</font>　○●<font color="#FF6600">●</font>　○○●○○<font color="#FF6600">●</font></p>
<p>此與宋祁詞同，惟前段起句押韻異。按，南宋人詞，俱如此填。</p>
<p>又一體　雙調九十四字，前後段各十句，六仄韻</p>
<p>張翥<br>
  病懷因酒惱。依稀夢裏。吳娃嬌小。金縷歌殘。人去月斜雲杳。<br>
  ●○○●<font color="#FF6600">●</font>　○○●●　○○○<font color="#FF6600">●</font>　○●○○　○●●○○<font color="#FF6600">●</font><br>
  怕見棲香燕晚。又怕聽、啼花鶯曉。庭院悄。生衣欲試。風寒猶峭。<br>
  ●●○○●●　●●●　○○○<font color="#FF6600">●</font>　○●<font color="#FF6600">●</font>　○○●●　○○○<font color="#FF6600">●</font><br>
  窈窕。青粉牆底。送影過鞦韆。驀然閑笑。半朵棠梨。微露鳳釵紅嫋。<br>
  ●<font color="#FF6600">●</font>　○●○○　●●●○○　●○○<font color="#FF6600">●</font>　●●○○　○●●○○<font color="#FF6600">●</font><br>
  近日琴心倦寫。更遠信、西沈青鳥。虛負了。花月一春多少。<br>
  ●●○○●●　●●●　○○○<font color="#FF6600">●</font>　○●<font color="#FF6600">●</font>　○●●○○<font color="#FF6600">●</font></p>
<p>此與吳詞同，惟換頭句多押一短韻。按，白樸詞，〔縹緲。露閣雲窗，恨夢斷青鸞，夜深寒峭〕；又，劉因詞，〔且唱。一曲漁歌，當無復當年，缺壺悲壯〕；張埜詞，〔浪走。紫陌紅塵，笑底用腰間，印金懸斗。〕元詞無不藏短韻者，正與此同。</p>
<p>又一體　雙調九十四字，前段十句五仄韻，後段九句五仄韻</p>
<p>吳文英<br>
  雁邊風信小。飛瓊望杳。碧雲先晚。露冷欄杆。定怯藕絲冰腕。<br>
  ●○○●●　○○●●　●○○<font color="#FF6600">●</font>　●●○○　●●●○○<font color="#FF6600">●</font><br>
  淨洗浮雲片玉。勝花影、春燈相亂。秦鏡滿。素娥未肯。分秋一半。<br>
  ●●○○●●　●○●　○○○<font color="#FF6600">●</font>　○●<font color="#FF6600">●</font>　●○●●　○○●<font color="#FF6600">●</font><br>
  每圓處、即良宵。甚此夕偏饒。對歌臨怨。萬里嬋娟。幾許霧屏雲幔。<br>
  ●○●　●○○　●●●○○　●○○<font color="#FF6600">●</font>　●●○○　●●●○○<font color="#FF6600">●</font><br>
  孤兔淒涼照水。曉風起、銀河西轉。摩淚眼。瑤台夢回人遠。<br>
  ○●○○●●　●○●　○○○<font color="#FF6600">●</font>　○●<font color="#FF6600">●</font>　○○●○○<font color="#FF6600">●</font></p>
<p>此亦與宋詞同，惟換頭作六字折腰句法異。</p>
<p>又一體　雙調九十六字，前段十句五仄韻，後段九句五仄韻</p>
<p>程垓<br>
  一春渾不見。那堪又是。花飛時節。忍對危欄數曲。暮雲千疊。<br>
  ●○○●●　●○●●　○○○<font color="#FF6600">●</font>　●●○○●●　●○○<font color="#FF6600">●</font><br>
  門外星星柳眼。看誰是、當時風月。愁萬結。憑誰問我。殷勤低說。<br>
  ○●○○●●　●○●　○○○<font color="#FF6600">●</font>　○●<font color="#FF6600">●</font>　○○●●　○○○<font color="#FF6600">●</font><br>
  不是慣卻春心。奈新燕傳情。舊鶯饒舌。冷篆餘香。莫放等閒消歇。<br>
  ●●●●○○　●○●○○　●○○<font color="#FF6600">●</font>　●●○○　●●●○○<font color="#FF6600">●</font><br>
  縱使繁紅褪盡。猶自有、酴醾堪折。魂夢切。如今不奈、飛來蝴蝶。<br>
  ●●○○●●　○●●　○○○<font color="#FF6600">●</font>　○●<font color="#FF6600">●</font>　○○●●　○○○<font color="#FF6600">●</font></p>
<p>北亦與宋詞同，惟前段第四句六字，第五句四字，後段結句添二字，作八字句異。</p>
<p>又一體　雙調九十三字，前段十句六仄韻，後段九句五仄韻</p>
<p>蔣捷<br>
  翠鴛雙穗冷。鶯聲喚轉。春風芳景。花湧袖香。此度徐妝偏稱。<br>
  ●○○●<font color="#FF6600">●</font>　○○●●　○○○<font color="#FF6600">●</font>　○●●○　●●○○○<font color="#FF6600">●</font><br>
  水月仙人院宇。到處有、西湖如鏡。煙岫暝。纖蔥誤指。蓮峰篁嶺。<br>
  ●●○○●●　●●●　○○○<font color="#FF6600">●</font>　○●<font color="#FF6600">●</font>　○○●●　○○○<font color="#FF6600">●</font><br>
  料想小閣初逢。正浪拍紅猊。袖飛金餅。樓倚斜暉。勝把佳期重省。<br>
  ●●●○○○　●●●○○　●○○<font color="#FF6600">●</font>　○●○○　●●○○○<font color="#FF6600">●</font><br>
  萬種惺忪笑語。一點溫柔情性。釵倦整。盈盈背燈嬌影。<br>
  ●●○○●●　●●○○○<font color="#FF6600">●</font>　○●<font color="#FF6600">●</font>　○○●○○<font color="#FF6600">●</font></p>
<p>此與吳文英〔絮花寒食〕詞同，惟後段第七句減一字異。</p>
<p>又一體　雙調九十字，前段九句六仄韻，後段八句五仄韻</p>
<p>滕賓<br>
  問誰爭乞巧。誰知巧處成煩惱。天上佳期。底事別多歡少。<br>
  ●○○●<font color="#FF6600">●</font>　○○●●○○<font color="#FF6600">●</font>　○●○○　●●●○○<font color="#FF6600">●</font><br>
  雨夢雲情半晌。又早被、西風吹曉。愁未了。星橋隔斷。銀河深遝。<br>
  ●●○○●●　●●●　○○○<font color="#FF6600">●</font>　○●<font color="#FF6600">●</font>　○○●●　○○○<font color="#FF6600">●</font><br>
  可笑兒女浮名。似瓜果、絲縈繞。百拙無能。贏得自家華皓。<br>
  ●●○●○○　●○●　○○<font color="#FF6600">●</font>　●●○○　○●●○○<font color="#FF6600">●</font><br>
  我笑嫦娥解事。但歲歲、峨眉空老。歸去好。江上綠波煙草。<br>
  ●●○○●●　●●●　○○○<font color="#FF6600">●</font>　○●<font color="#FF6600">●</font>　○●●○○<font color="#FF6600">●</font></p>
<p>賓此見鳳林書院元詞，亦吳詞體，惟前段第二、三句減一字、作七字一句，後段第二、三句減三字，作六字一句異。</p>
</body>
</html>
