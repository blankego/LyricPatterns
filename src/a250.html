<html>
<head>
<title>杏花天</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>杏花天</b></font></div>
<p>蔣氏《九宮譜目》入越調，辛棄疾詞《杏花風》。此調微近《端正好》，坊本頗多誤刻，今以六字折腰者為《端正好》，六字一氣者為《杏花天》。</p>
<p>雙調五十四字，前後段各四句，四仄韻</p>
<p>朱敦儒<br>
  淺春庭院東風曉。細雨打、鴛鴦寒悄。花尖望見鞦韆了。無路踏青鬥草。<br>
  ◎⊙⊙◎○⊙<font color="#FF6600">●</font>　◎◎◎　⊙○⊙<font color="#FF6600">●</font>　⊙○◎●○○<font color="#FF6600">●</font>　○●◎○◎<font color="#FF6600">●</font><br>
  人別後、碧雲信杳。對好景、愁多歡少。等他燕子傳音耗。紅杏開還未到。<br>
  ⊙◎●　◎○◎<font color="#FF6600">●</font>　◎◎◎　⊙○⊙<font color="#FF6600">●</font>　◎⊙◎◎○⊙<font color="#FF6600">●</font>　⊙●⊙○◎<font color="#FF6600">●</font></p>
<p>此調以此詞為正體，若侯詞、盧詞之添字，皆變格也。按，宋、元人俱照此填，惟汪莘詞，前段起句〔殘雪林塘春意淺〕，周密詞，後段第三句〔一色柳煙三十里〕，平仄全異。謝懋詞，後段起句〔琵琶淚搵青衫淺〕，句法全異。至江開詞，前段第二句〔四無人、花梢轉影〕，高觀國詞，後段第二句〔怕行人、鞦韆徑裏〕，兩人字俱平聲；周密詞，前後段第二句〔眉柳嫩、不禁愁積〕、〔歌舞夢、欲尋無跡〕，眉字、歌字俱平聲，不字、欲字俱仄聲；後段結句〔日暮石城風急〕，石字仄聲，風字平聲。又，高觀國詞，換頭句〔春禽靜來窺晴晝〕，禽字、晴字俱平聲；前結〔舒卷清寒時候〕，清字、時字俱平聲。平仄各異，譜內據之，餘參侯詞、盧詞。</p>
<p>又一體　雙調五十五字，前後段各四句，四仄韻</p>
<p>侯寘<br>
  寶釵整鬢雙鸞鬥。睡才醒、薰風襟袖。彩絲皓腕宜清晝。更艾虎、衫兒新就。<br>
  ●○●●○○<font color="#FF6600">●</font>　●○●　○○○<font color="#FF6600">●</font>　●○●●○○<font color="#FF6600">●</font>　●●●　○○○<font color="#FF6600">●</font><br>
  玉杯共飲菖蒲酒。願耐夏、宜春廝守。榴花故意紅添皺。映得人來越瘦。<br>
  ●○●●○○<font color="#FF6600">●</font>　●●●　○○○<font color="#FF6600">●</font>　○○●●○○<font color="#FF6600">●</font>　●●○○●<font color="#FF6600">●</font></p>
<p>此與朱詞同，惟前段結句添一襯字，換頭七字，不作上三下四句法異。</p>
<p>又一體　雙調五十六字，前後段各四句，四仄韻</p>
<p>盧炳<br>
  鏤冰剪玉工夫費。做六出、飛花亂墜。舞風情態誰相似。算只有、江梅可比。<br>
  ●○●●○○<font color="#FF6600">●</font>　●●●　○○●<font color="#FF6600">●</font>　●○○●○○<font color="#FF6600">●</font>　●●●　○○●<font color="#FF6600">●</font><br>
  極目處、瓊瑤萬里。海天闊、清寒似水。從教高捲珠簾起。看三白、豐年瑞氣。<br>
  ●●●　○○●<font color="#FF6600">●</font>　●○●　○○●<font color="#FF6600">●</font>　○○○●○○<font color="#FF6600">●</font>　●○●　○○●<font color="#FF6600">●</font></p>
<p>此亦與朱詞同，惟前後段兩結句，各添一字異。</p>
</body>
</html>
