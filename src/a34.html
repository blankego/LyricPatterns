<html>
<head>
<title>欸乃曲</title>
<meta http-equiv="Content-Type" content="text/html; charset=utf-8">
</head>
<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>欸乃曲</b></font> 
</div>
<p>唐元結詩自序：大曆初，結為道州刺史，以軍事詣都。使還州，逢春水，舟行不進，作《欸乃曲》，令舟子唱之，以取適於道路云。宋程大昌《演繁露》云：元次山《欸乃曲》五章，全是絕句，如《竹枝》之類。其謂〔欸乃〕者，殆舟人於歌聲之外，別出一聲，以互相其歌也。《柳枝》、《竹枝》，尚有存者，其語度與絕句無異，但於句末，隨加〔竹枝〕或〔柳枝〕等語，遂即其語以名其歌。《欸乃》，亦其例也。黃公紹《韻會》云：〔欸〕，歎聲也，讀若哀，烏來切。又應聲也，讀若靄，上聲，倚亥切。又去聲，於代切。無襖音。〔乃〕，難辭，又繼事之辭。無靄音。今二字連讀之，為棹船相應聲。按，《廣韻》十五海：〔欸〕，於改切，相然應也。〔乃〕，奴亥切，語辭也。欸乃之聲，或如唐人唱歌和聲，所謂號頭者。蓋逆流而上，棹船勸力之聲也。黃山谷題跋、洪駒父詩話，皆音作襖藹者，誤。</p>
<p>單調二十八字，四句三平韻</p>
<p>元結<br>
  千里楓林煙雨深。無朝無暮有猿吟。停橈靜聽曲中意。好似雲山韶濩音。<br>
  ○●○○○●<font color="#FF6600">○</font>　○○○●●○<font color="#FF6600">○</font>　○○●●●○●　●●○○○●<font color="#FF6600">○</font></p>
<p>按，《欸乃曲》五首，平仄不拘，本唐七言絕句，如《竹枝》、《柳枝》之類。今江南棹船有棹歌，每歌一句，則群和一聲，猶見遺意。其欸乃二字，乃人聲。或注作船聲者，非。</p>
</body>
</html>
