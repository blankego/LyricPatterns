<html>
<head>
<title>遠朝歸</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>遠朝歸</b></font></div>
<p>調見《梅苑》詞。</p>
<p>雙調九十二字，前段十句五仄韻，後段九句五仄韻</p>
<p>趙耆孫<br>
  金谷先春。見乍開江梅。晶明玉膩。珠簾院落。人靜雨疏煙細。<br>
  ○●○○　●●○○○　○○●<font color="#FF6600">●</font>　○○●◎　⊙●●○○<font color="#FF6600">●</font><br>
  橫斜帶月。又別是、一般風味。金樽裏。任遺英亂點。殘粉低墜。<br>
  ○○●●　●◎●　◎○○<font color="#FF6600">●</font>　○○<font color="#FF6600">●</font>　●⊙○●◎　○●○<font color="#FF6600">●</font><br>
  惆悵杜隴當年。念水遠天長。故人難寄。山城倦眼。無緒更看桃李。<br>
  ○●●●○○　●●●○○　●⊙○<font color="#FF6600">●</font>　○○●●　○●●○○<font color="#FF6600">●</font><br>
  當時醉魄。算依舊、徘徊花底。斜陽外。漫回首畫樓十二。<br>
  ○○●●　●⊙●　○○○<font color="#FF6600">●</font>　○○<font color="#FF6600">●</font>　●○◎●○◎<font color="#FF6600">●</font></p>
<p>此調只有趙詞及無名氏〔新律才交〕詞，故此詞可平可仄，悉參無名氏詞。《花草粹編》本，此詞第三句脫去〔晶明〕二字，今從《梅苑》詞本校正。按，《梅苑》無名氏詞，前段第四句〔煙籠淡妝〕，妝字平聲；第五句〔恰值雨膏初細〕，恰字仄聲；第七句〔記他日酸甜滋味〕，他字、酸字俱平聲；第九句〔伴玉簪鳳釵〕，玉字仄聲，釵字平聲；後段第三句〔竟日何際〕，日字仄聲；第七句〔且莫負、樽前花底〕，莫字仄聲；第九句〔盡銅壺漏傳三二〕，壺字、三字俱平聲。譜內可平可仄據此。前後段第八句，〔金樽裏〕、〔斜陽外〕，俱押韻，無名氏詞〔多應是〕、〔拌沉醉〕，亦然。或疑〔外〕字非韻，不知古韻以支、微、齊、佳、灰五韻為徵音同用，故紙、寘、尾、未、薺、霽、蟹、泰、卦、賄、隊等韻，皆可通用。歐陽修《踏莎行》詞，〔侯館梅殘，溪橋柳細，行人更在春山外〕，細、外二韻同押，亦可證也。</p>
</body>
</html>
