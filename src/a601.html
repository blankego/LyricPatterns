<html>
<head>
<title>催雪</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>催雪</b></font></div>
<p>此調始自姜夔，本催雪詞也，即以為名。吳文英、王沂孫俱有此調詞，與《無悶》調不同，《詞律》類列者誤。</p>
<p>雙調九十九字，前段十句四仄韻，後段九句六仄韻</p>
<p>姜夔<br>
  風急還收。雲凍未解。海闊無人剪水。算六出工夫。怎教容易。<br>
  ○●○○　○●●◎　◎●○○●<font color="#FF6600">●</font>　●●●○○　●○○<font color="#FF6600">●</font><br>
  剛被郢歌楚舞。鎮獨向、樽前飄輕細。謝庭詩詠。梁園宴賞。未成歡計。<br>
  ⊙●◎○●●　●●●　○○○○<font color="#FF6600">●</font>　●○⊙●　○○●●　●○○<font color="#FF6600">●</font><br>
  天意。是則是。便下得控持。柳梢梅蕊。又爭奈、看看漸回春意。<br>
  ○<font color="#FF6600">●</font>　●◎<font color="#FF6600">●</font>　●●●◎○　●○○<font color="#FF6600">●</font>　●⊙●　○○●○○<font color="#FF6600">●</font><br>
  好趁東君未覺。便先把、園林都裝綴。看是處、玉樹瓊枝。勝卻萬紅千紫。<br>
  ◎●○○●●　●⊙●　○○○○<font color="#FF6600">●</font>　◎●●　◎●○○　●●●○○<font color="#FF6600">●</font></p>
<p>此調只有此體，吳文英、王沂孫詞，俱如此填。按，王詞，前段第二句〔寒度雁門〕，門字平聲；第三句〔西北高樓獨倚〕，西字平聲；第六句〔欲喚飛瓊起舞〕，欲字仄聲，飛字平聲；第八句〔凍雲一片〕，一字仄聲；後段第二句〔悄無似〕，無字平聲；第三句〔有照水南枝〕，南字平聲；第五句〔誤幾度、憑欄莫愁凝睇〕，幾字仄聲；第六句〔應是梨花夢好〕，應字平聲；第七句〔未肯放、東風來人世〕，肯字仄聲；吳詞，第八句〔還怕掩、深院梨花〕，還字、深字俱平聲。譜內可平可仄據此。前後段第七句〔樽前飄輕〕、〔園林都裝〕八字，俱平聲，如吳詞之〔瑤笙飛環〕、〔重寒侵羅〕，王詞之〔紛紛銀河〕、〔東風來人〕，皆然，恐是音律所關，填者當依之。</p>
</body>
</html>
