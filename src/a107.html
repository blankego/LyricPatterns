<html>
<head>
<title>後庭花</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>後庭花</b></font></div>
<p>唐教坊曲名。張先詞名《玉樹後庭花》。《碧雞漫志》云：《玉樹後庭花》，陳後主造，其詩皆以配聲律，遂取一句為曲名。偽蜀時，孫光憲、毛熙震、李珣有《後庭花》曲，皆賦後主故事，不著宮調，兩段各四句，似令也。</p>
<p>雙調四十四字，前後段各四句，四仄韻</p>
<p>毛熙震<br>
  輕盈舞妓含芳豔。競妝新臉。步搖珠翠修娥斂。膩鬟雲染。<br>
  ⊙○◎●○○<font color="#FF6600">●</font>　●○○<font color="#FF6600">●</font>　◎⊙○◎○⊙<font color="#FF6600">●</font>　●⊙○<font color="#FF6600">●</font><br>
  歌聲慢發開檀點。繡衫斜掩。時將纖手勻紅臉。笑拈金靨。<br>
  ⊙○◎●○○<font color="#FF6600">●</font>　●○○<font color="#FF6600">●</font>　⊙⊙⊙◎○⊙<font color="#FF6600">●</font>　●⊙○<font color="#FF6600">●</font></p>
<p>此調以此詞為正體，若孫詞之添字，張詞之少押一韻、攤破句法，皆變體也。按，毛詞別首，後段第三句〔爭不教人長相見〕，或作拗句，間一為之，不必從。譜內可平可仄，詳見下詞，故不復注。</p>
<p>又一體　雙調四十六字，前後段各四句，四仄韻</p>
<p>孫光憲<br>
  景陽鐘動宮鶯囀。露涼金殿。輕飆吹起瓊花旋。玉葉如剪。<br>
  ●○○●○○<font color="#FF6600">●</font>　●○○<font color="#FF6600">●</font>　○○○●○○<font color="#FF6600">●</font>　●●○<font color="#FF6600">●</font><br>
  晚來高閣上、珠簾捲。見墜香千片。修蛾曼臉陪雕輦。後庭新宴。<br>
  ●○○●●　○○<font color="#FF6600">●</font>　●●○○<font color="#FF6600">●</font>　○○●●○○<font color="#FF6600">●</font>　●○○<font color="#FF6600">●</font></p>
<p>此與毛詞同，惟後段起句添一字，作八字句，第二句添一字，作五字句異。</p>
<p>又一體　雙調四十六字，前後段各四句，四仄韻</p>
<p>孫光憲<br>
  石城依舊空江國。故宮春色。七尺青絲芳草碧。絕世難得。<br>
  ●○○●○○<font color="#FF6600">●</font>　●○○<font color="#FF6600">●</font>　●●○○○●<font color="#FF6600">●</font>　●●○<font color="#FF6600">●</font><br>
  玉英凋落盡、更何人識。野棠如織。只是教人添怨憶。悵望無極。<br>
  ●○○●●　●○○<font color="#FF6600">●</font>　●○○<font color="#FF6600">●</font>　●●○○○●<font color="#FF6600">●</font>　●●○<font color="#FF6600">●</font></p>
<p>此亦與毛詞同，惟後段起句添二字，作九字句異。</p>
<p>又一體　雙調四十四字，前後段各四句，三仄韻</p>
<p>張先<br>
  華燈火樹紅相鬥。往來如晝。橋河水白天清。訝別生星斗。<br>
  ○○●●○○<font color="#FF6600">●</font>　●○○<font color="#FF6600">●</font>　○○●●○○　●●○○<font color="#FF6600">●</font><br>
  落梅穠李還依舊。寶釵沽酒。曉蟾殘漏心情。恨雕鞍歸後。<br>
  ●○○●○○<font color="#FF6600">●</font>　●○○<font color="#FF6600">●</font>　●○○●○○　●○○○<font color="#FF6600">●</font></p>
<p>此亦毛詞體，惟前後段第三句減一字，作六字句，不押韻；第四句添一字，作上一下四句法。張集三首，平仄如一。</p>
</body>
</html>
