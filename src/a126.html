<html>
<head>
<title>清平樂</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>清平樂</b></font></div>
<p>《宋史‧樂志》：屬大石調。《樂章集注》：越調。《碧雞漫志》云：歐陽炯稱李白有應制《清平樂》四首，此其一也，在越調，又有黃鐘宮、黃鐘商兩音。《花庵詞選》名《清平樂令》。張輯詞有〔憶著故山蘿月〕句，名《憶蘿月》。張翥詞有〔明朝來醉東風〕句，名《醉東風》。</p>
<p>雙調四十六字，前段四句四仄韻，後段四句三平韻</p>
<p>李白<br>
  禁闈清夜。月探金窗罅。玉帳鴛鴦噴蘭麝。時落銀燈香灺。<br>
  ◎⊙⊙<font color="#FF6600">●</font>　◎●○○<font color="#FF6600">●</font>　◎●⊙○○⊙<font color="#FF6600">●</font>　⊙●⊙○⊙<font color="#FF6600">●</font><br>
  女伴莫話孤眠。六宮羅綺三千。一笑皆生百媚。宸遊教在誰邊。<br>
  ◎●◎●○<font color="#FF6600">○</font>　◎⊙⊙●⊙<font color="#FF6600">○</font>　◎●⊙○◎●　⊙⊙⊙●○<font color="#FF6600">○</font></p>
<p>此調以此詞為正體，若趙詞之前結句法小異，李詞之或押仄韻，皆變體也。但此調亦有填單遍者。宋施岳詞，〔水遙花暝，隔岸炊煙冷。十里垂楊搖嫩影，宿酒和愁多醒〕。又，元張肯詞〔孤村雖小，幾簇人家繞。菰葉纖纖波渺渺，摘得菰根多少〕，即此前段也。注明不列。韋莊詞，前段起句〔何處遊女〕，處字仄聲；第二句〔金線飄千縷〕，金字平聲；第三句〔門外馬嘶郎欲別〕，門字平聲，馬字仄聲；第四句〔惆悵香閨暗老〕，暗字仄聲，又〔燕拂畫簾金額〕，燕字、畫字俱仄聲；換頭句〔盡日相望王孫〕，相字平聲；第二句〔塵滿衣上淚痕〕，塵字平聲，滿字、淚字俱仄聲，又〔含羞待月鞦韆〕，待字仄聲；第四句〔掃即郎去歸遲〕，即字仄聲。譜內可平可仄據此，餘參趙詞。</p>
<p>又一體　雙調四十六字，前段四句四仄韻，後段四句三平韻</p>
<p>趙長卿<br>
  鴻來燕去。又是秋光暮。冉冉流年嗟暗度。這心事、還無據。<br>
  ○○●<font color="#FF6600">●</font>　●●○○<font color="#FF6600">●</font>　●●○○○●<font color="#FF6600">●</font>　●⊙●　○○<font color="#FF6600">●</font><br>
  寒窗露冷風清。旅魂幽夢頻驚。何日利名俱賽。為予笑下愁城。<br>
  ○○●●○<font color="#FF6600">○</font>　●○○●○<font color="#FF6600">○</font>　○●●○○●　●○●●○<font color="#FF6600">○</font></p>
<p>此詞前結六字折腰。柳永詞前段結句〔那特地柔腸斷〕，特字仄聲。</p>
<p>又一體　雙調四十六字，前段四句四仄韻，後段四句三仄韻</p>
<p>李白<br>
  畫堂晨起。來報雪花墜。高捲簾櫳看佳瑞。皓色遠迷庭砌。<br>
  ●○○<font color="#FF6600">●</font>　○●●○<font color="#FF6600">●</font>　○●○○●○<font color="#FF6600">●</font>　●●●○○<font color="#FF6600">●</font><br>
  盛氣光引爐煙。素影寒生玉佩。應是天仙狂醉。亂把白雲揉碎。<br>
  ●●○●○○　●●○○●<font color="#FF6600">●</font>　○●○○○<font color="#FF6600">●</font>　●●●○○<font color="#FF6600">●</font></p>
<p>此詞全用仄韻，與前詞前仄後平者不同。<br>
</p>
</body>
</html>
