<html>
<head>
<title>河傳</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>河傳</b></font></div>
<p>宋王灼《碧雞漫志》云：《河傳》唐曲，今存者二。其一屬南呂宮，前段仄韻，後段平韻；其一屬無射宮，即《怨王孫》曲；外又有越調、仙呂調兩曲。按，《河傳》之名，始于隋代，其詞則創自溫庭筠。《花間集》所載唐詞，句讀韻協，頗極參差，然約計不過三體。有前後段兩仄兩平四換韻者，如溫庭筠〔湖上〕詞以下十五首是也，內韋莊詞名《怨王孫》，宋人多宗之，歐陽修詞注越調，張先詞有〔海宇，稱慶，與天同〕句，更名《慶同天》，李清照詞有〔人靜皎月初斜，浸梨花〕句，更名《月照梨花》；有前段仄韻。後段仄韻、平韻者，如孫光憲〔風颭〕詞以下五首是也，宋詞無填此調者；有前後段皆仄韻者，如張泌〔渺莽〕詞以下七首是也，宋詞亦宗之，《樂章集》注仙呂調，徐昌圖詞有〔秋光滿目〕句，更名《秋光滿目》。歷來舊譜，大都挨字類列，其體莫辨，閱者茫然。譜內劃清三體，每體中，細辨句讀韻協，各以類列，庶按譜時，各有所宗，不致混淆矣。</p>
<p>雙調五十五字，前段七句兩仄韻、五平韻，後段七句三仄韻、四平韻</p>
<p>溫庭筠<br>
  湖上。閑望。雨蕭蕭。煙浦花橋路遙。謝娘翠蛾愁不銷。終朝。夢魂迷晚潮。<br>
  ⊙<font color="#FF6600">●</font>　○<font color="#FF6600">●</font>　●○<font color="#FF6600">○</font>　⊙●⊙⊙◎<font color="#FF6600">○</font>　◎⊙◎⊙⊙◎<font color="#FF6600">○</font>　⊙<font color="#FF6600">○</font>　◎○○●<font color="#FF6600">○</font><br>
  蕩子天涯歸棹遠。春已晚。鶯語空腸斷。<br>
  ◎◎⊙⊙⊙◎<font color="#FF6600">●</font>換⊙◎<font color="#FF6600">●</font>　⊙●⊙○<font color="#FF6600">●</font><br>
  若耶溪。溪水西。柳堤。不聞郎馬嘶。<br>
  ●○<font color="#FF6600">○</font>換⊙◎<font color="#FF6600">○</font>　◎<font color="#FF6600">○</font>　●○○●<font color="#FF6600">○</font></p>
<p>此調創自此詞，換頭七字一句、三字一句、五字一句，各體皆然，其源蓋出於此。按，《花間集》溫詞三首，前段第四句〔夢裏每愁依違〕，夢字、每字俱仄聲，依字平聲，又〔仙景個女採蓮〕，女字仄聲；第五句〔仙客一去燕已飛〕，仙字平聲，客字仄聲；後段起句〔紅袖搖曳逐風暖〕，逐字仄聲。譜內可平可仄據此。此詞前後段兩仄兩平四換韻，兩結俱二字一句、五字一句，與下孫、顧、辛三詞為一類。</p>
<p>又一體　雙調五十四字，前後段各七句三仄韻、四平韻</p>
<p>孫光憲<br>
  花落。煙薄。謝家池閣。寂寞春深。翠娥輕斂意沈吟。沾襟。無人知此心。<br>
  ○<font color="#FF6600">●</font>　○<font color="#FF6600">●</font>　●○○<font color="#FF6600">●</font>　●●○<font color="#FF6600">○</font>　○○○●●○<font color="#FF6600">○</font>　○<font color="#FF6600">○</font>　○○○●<font color="#FF6600">○</font><br>
  玉爐香斷霜灰冷。簾鋪影。樑燕歸紅杏。<br>
  ●○○<font color="#FF6600">●</font>○○<font color="#FF6600">●</font>換○○<font color="#FF6600">●</font>　○●○○●<br>
  晚來天。空悄然。孤眠。枕檀雲髻偏。<br>
  ●○<font color="#FF6600">○</font>換○●<font color="#FF6600">○</font>　○<font color="#FF6600">○</font>　●○○●<font color="#FF6600">○</font></p>
<p>此與溫庭筠〔湖上，閑望〕詞同，惟第三句四字，仍押仄韻，第四句四字，始起平韻異。</p>
<p>又一體　雙調五十四字，前段七句三仄韻、三平韻，後段七句三仄韻、四平韻</p>
<p>顧敻<br>
  棹舉。舟去。波光渺渺。不知何處。岸花汀草共依依。雨微。鷓鴣相逐飛。<br>
  ●<font color="#FF6600">●</font>　○<font color="#FF6600">●</font>　○○●●　●○○<font color="#FF6600">●</font>　●○○●●○<font color="#FF6600">○</font>　●<font color="#FF6600">○</font>　●○○●<font color="#FF6600">○</font><br>
  天涯離恨江聲咽。啼猿切。此意向誰說。<br>
  ○○○●○○<font color="#FF6600">●</font>換○○<font color="#FF6600">●</font>　●●●○<font color="#FF6600">●</font><br>
  倚蘭橈。獨無憀。魂銷。小爐香欲焦。<br>
  ●○<font color="#FF6600">○</font>換●○<font color="#FF6600">○</font>　○<font color="#FF6600">○</font>　●○○●<font color="#FF6600">○</font></p>
<p>此亦與溫詞同，惟前段第三句四字不用韻，第四句四字仍押仄韻異。</p>
<p>又一體　雙調五十四字，前段七句四仄韻、三平韻，後段七句三仄韻、四平韻</p>
<p>辛棄疾<br>
  春水。千里。孤舟浪起。夢攜西子。覺來村巷夕陽斜。幾家。短牆紅杏花。<br>
  ○<font color="#FF6600">●</font>　○<font color="#FF6600">●</font>　○○●<font color="#FF6600">●</font>　●○○<font color="#FF6600">●</font>　●○○●●○<font color="#FF6600">○</font>　●<font color="#FF6600">○</font>　●○○●<font color="#FF6600">○</font><br>
  晚雲做造些兒雨。折花去。岸上誰家女。<br>
  ●○●●○○<font color="#FF6600">●</font>換●○<font color="#FF6600">●</font>　●●○○<font color="#FF6600">●</font><br>
  太狂顛。笑那邊。柳綿。被風吹上天。<br>
  ●○<font color="#FF6600">○</font>換●●<font color="#FF6600">○</font>　●<font color="#FF6600">○</font>　●○○●<font color="#FF6600">○</font></p>
<p>此與顧敻〔棹舉，舟去〕詞同，惟前段第三句，亦用仄韻異。</p>
<p>又一體　雙調五十三字，前段七句兩仄韻、一疊韻、四平韻，後段六句三仄韻、三平韻</p>
<p>張泌<br>
  紅杏。紅杏。交枝相映。密密濛濛。一庭濃豔倚東風。香融。透簾櫳。<br>
  ○<font color="#FF6600">●</font>　○<font color="#FF6600">●</font>疊○○○<font color="#FF6600">●</font>　●●○<font color="#FF6600">○</font>　●○○●●○<font color="#FF6600">○</font>　○<font color="#FF6600">○</font>　●○<font color="#FF6600">○</font><br>
  斜陽似共春光語。蝶爭舞。更引流鶯妒。<br>
  ○○●●○○<font color="#FF6600">●</font>換●○<font color="#FF6600">●</font>　●●○○<font color="#FF6600">●</font><br>
  魂銷千片玉樽前。神仙。瑤池醉暮天。<br>
  ○○○●●○<font color="#FF6600">○</font>換○<font color="#FF6600">○</font>　○○●●<font color="#FF6600">○</font></p>
<p>此詞亦與溫詞體同，惟前段第二句，即疊上句，第三句四字用仄韻，第四句四字用平韻，結句三字，後段第四、五句，作七字一句異。坊刻起句脫〔紅杏〕疊字，今照《詞緯》本增定。此詞亦四換韻，但前段結句三字，後段結句五字，與下閻詞，又自為一類。</p>
<p>又一體　雙調五十三字，前段七句一仄韻、一疊韻、四平韻，後段六句三仄韻、三平韻</p>
<p>閻選<br>
  秋雨。秋雨。無晝無夜。滴滴霏霏。暗燈涼簟怨分離。妖姬。不勝悲。<br>
  ○<font color="#FF6600">●</font>　○<font color="#FF6600">●</font>疊○●○●　●●○<font color="#FF6600">○</font>　●○○●●○<font color="#FF6600">○</font>　○<font color="#FF6600">○</font>　●○<font color="#FF6600">○</font><br>
  西風稍急喧窗竹。停又續。膩臉懸雙玉。<br>
  ○○●●○○<font color="#FF6600">●</font>換○●<font color="#FF6600">●</font>　●●○○<font color="#FF6600">●</font><br>
  幾回邀約雁來時。違期。雁歸人不歸。<br>
  ●○○●●○<font color="#FF6600">○</font>換○<font color="#FF6600">○</font>　●○○●<font color="#FF6600">○</font></p>
<p>此與張泌詞同，惟前段第三句不用仄韻，後段平韻即用前段原韻異。按，《河傳》詞體，凡兩結平韻者，其兩起皆仄韻，如溫庭筠之〔湖上，閑望〕四字，押兩仄韻，此詞〔秋雨，秋雨〕四字，正與溫詞同，《詞律》不注仄韻非。</p>
<p>又一體　雙調五十三字，前段七句三仄韻、三平韻，後段六句三仄韻、兩平韻</p>
<p>韋莊<br>
  錦浦。春女。繡衣金縷。霧薄雲輕。花深柳暗。時節正是清明。雨初晴。<br>
  ◎<font color="#FF6600">●</font>　⊙<font color="#FF6600">●</font>　◎○⊙<font color="#FF6600">●</font>　⊙●○<font color="#FF6600">○</font>　⊙○◎●　○◎◎●○<font color="#FF6600">○</font>　●○<font color="#FF6600">○</font><br>
  玉鞭魂斷煙霞路。鶯鶯語。一望巫山雨。<br>
  ◎○⊙●○○<font color="#FF6600">●</font>　○⊙<font color="#FF6600">●</font>　●●○⊙<font color="#FF6600">●</font><br>
  香塵隱映。遙見翠檻紅樓。黛眉愁。<br>
  ○○◎●　⊙◎◎●○<font color="#FF6600">○</font>換●○<font color="#FF6600">○</font></p>
<p>此即溫詞體，但前段第五、六句，後段第四、五句，俱四字、六字，兩結句皆三字，另開宋詞一派，張先、陸游、張元幹、李清照、黃昇等詞，皆出於此。又，此詞後段仄韻，即押前段原韻，與溫詞小異。按，《花間集》韋詞三首，名《河傳》，《樽前集》韋詞一首，名《怨王孫》，平仄如一，惟〔何處，煙雨〕詞，前段起句，何字平聲；又。前段第五、六句〔畫橈金縷，翠旗高颭香風〕，金字、高字俱平聲；後段第四、五句〔江都宮闕，清淮月映迷樓〕，宮字、淮字俱平聲。譜內可平可仄據之，餘參以下類列六詞。</p>
<p>又一體　雙調五十三字，前段七句兩仄韻、三平韻，後段六句三仄韻、兩協韻</p>
<p>張先<br>
  海宇。稱慶。復生元聖。風入南薰。拜恩遙闕。衣上曉色猶春。望堯雲。<br>
  ●●　○<font color="#FF6600">●</font>　●○○<font color="#FF6600">●</font>　○●○<font color="#FF6600">○</font>　●○○●　○●●●○<font color="#FF6600">○</font>　●○<font color="#FF6600">○</font><br>
  遊鈞廣樂人疑夢。仙聲共。日轉旗光動。<br>
  ○○●●○○<font color="#FF6600">●</font>換○○<font color="#FF6600">●</font>　●●○○<font color="#FF6600">●</font><br>
  無疆聖算。何待更祝華封。與天同。<br>
  ○○●●　○●●●○<font color="#3333FF">○</font>協●○<font color="#3333FF">○</font>協</p>
<p>此與韋詞同，惟前段起句不用韻異。又按，此詞後段平韻，即協本部三聲，與另換別韻者不同，下李清照詞亦然。</p>
<p>又一體　雙調五十三字，前段七句三仄韻、三平韻，後段六句三仄韻、兩協韻</p>
<p>李清照<br>
  帝里。春晚。重門深院。草綠階前。暮天雁斷。樓上遠信誰傳。恨綿綿。<br>
  ●●　⊙<font color="#FF6600">●</font>　○○⊙<font color="#FF6600">●</font>　●●○<font color="#FF6600">○</font>　●○●<font color="#FF6600">●</font>　○●●●○<font color="#FF6600">○</font>　●○<font color="#FF6600">○</font><br>
  多情自是多沾惹。難拌舍。又是寒食也。<br>
  ○○●●○○<font color="#FF6600">●</font>換○⊙<font color="#FF6600">●</font>　●●○●<font color="#FF6600">●</font><br>
  鞦韆陌巷。人靜皎月初斜。浸梨花。<br>
  ○○●●　○●●●○<font color="#3333FF">○</font>協●○<font color="#3333FF">○</font>協</p>
<p>此與張詞同，惟前段第五句仍押仄韻異。按，韋莊〔何處，煙雨〕詞，前段第五句〔畫橈金縷〕，縷字仍押仄韻，正與此同，但此詞起句〔帝里〕，裏字不用韻，而韋詞起句〔何處〕，處字則用韻，又稍不同耳。又按，《漱玉詞》李詞別首，其前段第五句，亦仍押仄韻，但前段第一、二、三句〔夢斷，漏悄，愁濃酒惱〕，漏字、酒字俱仄聲；後段第一、二句〔玉簫聲斷人何處，春又去〕，又字亦仄聲，與諸家稍異。</p>
<p>又一體　雙調五十三字，前段七句三仄韻、兩平韻，後段六句三仄韻、兩平韻</p>
<p>張元幹<br>
  小院。春晝。晴窗霞透。著雨胭脂。倚風翠袖。芳意惱亂人多。暖金荷。<br>
  ●●　○<font color="#FF6600">●</font>　○○○<font color="#FF6600">●</font>　●●○○　●○●<font color="#FF6600">●</font>　○●●●○<font color="#FF6600">○</font>　●○<font color="#FF6600">○</font><br>
  多情不分群葩後。傷春瘦。淺黛眉尖秀。<br>
  ○○●●○○<font color="#FF6600">●</font>　○○<font color="#FF6600">●</font>　●●○○<font color="#FF6600">●</font><br>
  紅潮醉臉。半掩花底重門。怨黃昏。<br>
  ○○●●　●●○●○<font color="#FF6600">○</font>換●○<font color="#FF6600">○</font></p>
<p>此與李清照〔帝里，春晚〕詞同，惟前段第四句不押平韻。按，《蘆川集》張詞二首皆然，其後段仄韻，即用前段原韻，又與韋詞一例。</p>
<p>又一體　雙調五十四字，前後段各六句，三仄韻、兩平韻</p>
<p>陸游<br>
  悶已縈損。那堪多病。幾曲屏山。伴人晝靜。樑燕催起猶慵。換熏籠。<br>
  ●●○<font color="#FF6600">●</font>　●○○<font color="#FF6600">●</font>　●●○○　●○●<font color="#FF6600">●</font>　○●○●○<font color="#FF6600">○</font>　●○<font color="#FF6600">○</font><br>
  新愁舊恨何時盡。漸凋綠鬢。小雨知花信。<br>
  ○○●●○○<font color="#FF6600">●</font>　●○●<font color="#FF6600">●</font>　●●○○<font color="#FF6600">●</font><br>
  芳箋寄與。何處繡閣珠櫳。柳陰中。<br>
  ○○●●　○●●●○<font color="#FF6600">○</font>　●○<font color="#FF6600">○</font></p>
<p>此與張元幹詞同，惟前段起句四字，後段第二句四字異。</p>
<p>又一體　雙調五十四字，前段七句兩仄韻、兩平韻，後段六句三仄韻、兩平韻</p>
<p>陸游<br>
  霽景。風軟。煙江春漲。小閣無人。繡簾半上。花外姊妹相呼。約摴蒱。<br>
  ●●　○●　○○○<font color="#FF6600">●</font>　●●○○　●○●<font color="#FF6600">●</font>　○●●●○<font color="#FF6600">○</font>　●○<font color="#FF6600">○</font><br>
  修蛾忘了章台樣。細思一晌。感事添惆悵。<br>
  ○○○●○○<font color="#FF6600">●</font>　●○●<font color="#FF6600">●</font>　●●○○<font color="#FF6600">●</font><br>
  胸酥臂玉消減。擬覓雙魚。倩傳書。<br>
  ○○●●○●　●●○<font color="#FF6600">○</font>　●○<font color="#FF6600">○</font></p>
<p>此亦與張元幹詞同，惟前段第二句不用韻，後段第四、五句作六字一句、四字一句異。按，陸游詞二首，後段所押仄韻、平韻，即用前段原韻，與各家另換別韻者不同。</p>
<p>又一體　雙調五十四字，前段七句四仄韻、兩平韻，後段六句三仄韻、兩平韻</p>
<p>黃昇<br>
  晝景。方永。重簾花影。好夢猶酣。鶯聲喚醒。門外風絮交飛。送春歸。<br>
  ●<font color="#FF6600">●</font>　○<font color="#FF6600">●</font>　○○○<font color="#FF6600">●</font>　●●○○　○○●<font color="#FF6600">●</font>　○●○●○<font color="#FF6600">○</font>　●○<font color="#FF6600">○</font><br>
  修蛾畫了無人問。幾多別恨。淚洗殘妝粉。<br>
  ○○●●○○<font color="#FF6600">●</font>換●○●<font color="#FF6600">●</font>　●●○○<font color="#FF6600">●</font><br>
  不知郎馬何處。煙草淒迷。鷓鴣啼。<br>
  ●○○●○●　○●○<font color="#FF6600">○</font>換●○<font color="#FF6600">○</font></p>
<p>此與陸游〔霽景，風軟〕詞同，惟前段起二句俱用韻。按，坊本後段第四句，作〔不知郎馬何處嘶〕，多一〔嘶〕字，今從《花庵詞選》改定，且此句亦無用韻之例，觀各家體可知。</p>
<p>又一體　雙調五十五字，前段七句四仄韻、三平韻，後段六句三仄韻、兩平韻</p>
<p>李珣<br>
  春暮。微雨。送君南浦。愁斂雙蛾。落花深處。啼鳥似逐離歌。粉檀珠淚和。<br>
  ○<font color="#FF6600">●</font>　○<font color="#FF6600">●</font>　●○○<font color="#FF6600">●</font>　○●○<font color="#FF6600">○</font>　●○○<font color="#FF6600">●</font>　○●●●○<font color="#FF6600">○</font>　●○○●<font color="#FF6600">○</font><br>
  臨流更把同心結。情哽咽。後會何時節。<br>
  ○○●●○○<font color="#FF6600">●</font>換○●<font color="#FF6600">●</font>　●●○○<font color="#FF6600">●</font><br>
  不堪回首。相望已隔汀洲。艫聲幽。<br>
  ●○○●　○●●●○<font color="#FF6600">○</font>換●○<font color="#FF6600">○</font></p>
<p>此詞前段第四句〔蛾〕字，起下平韻，第五句〔處〕字，仍押上仄韻，是唐詞間押法，亦名隔句押，按，《花間集》李詞二首皆然，在諸家中，又自成一體。</p>
<p>又一體　雙調五十五字，前段七句四仄韻、三平韻，後段六句三仄韻、兩平韻</p>
<p>李珣<br>
  去去。何處。迢迢巴楚。山水相連。朝雲暮雨。依舊十二峰前。猿聲到客船。<br>
  ●<font color="#FF6600">●</font>　○<font color="#FF6600">●</font>　○○○<font color="#FF6600">●</font>　○●○<font color="#FF6600">○</font>　○○●<font color="#FF6600">●</font>　○●●●○<font color="#FF6600">○</font>　○○●●<font color="#FF6600">○</font><br>
  愁腸豈異丁香結。因離別。故國音書絕。<br>
  ○○●●○○<font color="#FF6600">●</font>換○○<font color="#FF6600">●</font>　●●○○<font color="#FF6600">●</font><br>
  想佳人花下。對明月春風。恨應同。<br>
  ●○○○●　●○●○<font color="#FF6600">○</font>換●○<font color="#FF6600">○</font></p>
<p>此與〔春暮，微雨〕詞同，惟後段第四、五句，俱五字異。以上詞十五首，悉四換韻者。溫詞以下四首，皆前結五字、後結五字；張泌以下二首，皆前結三字、後結五字；韋詞以下七首，皆前結三字、後結三字；李詞二首，皆前結五字，後結三字。譜內各以類列，故不挨字編次。</p>
<p>又一體　雙調五十五字，前段七句六仄韻，後段七句三仄韻、三平韻、一疊韻</p>
<p>孫光憲<br>
  風颭。波斂。圓荷閃閃。珠傾露點。木蘭舟上。何處吳娃越豔。藕花紅照臉。<br>
  ⊙<font color="#FF6600">●</font>　○<font color="#FF6600">●</font>　⊙○◎<font color="#FF6600">●</font>　⊙○◎<font color="#FF6600">●</font>　●○○●　○●⊙○◎<font color="#FF6600">●</font>　◎○○●<font color="#FF6600">●</font><br>
  大堤狂殺襄陽客。煙波隔。渺渺湖光白。<br>
  ◎⊙⊙◎⊙○<font color="#FF6600">●</font>換○○<font color="#FF6600">●</font>　◎●○○<font color="#FF6600">●</font><br>
  身已歸。心不歸。斜暉。遠汀鸂鶒飛。<br>
  ⊙◎<font color="#FF6600">○</font>　⊙◎<font color="#FF6600">○</font>疊⊙<font color="#FF6600">○</font>　◎○⊙●<font color="#FF6600">○</font></p>
<p>此詞前段全用仄韻，與諸家異。若後段上仄下平，則猶然溫詞體也。譜內可平可仄，悉參後四詞，無別首宋詞可校。</p>
<p>又一體　雙調五十三字，前段八句五仄韻，後段七句三仄韻、四平韻</p>
<p>顧敻<br>
  曲檻。春晚。碧流紋細。綠楊絲軟。露華鮮。杏枝繁。鶯囀。野蕪平似剪。<br>
  ●<font color="#FF6600">●</font>　○<font color="#FF6600">●</font>　●○○●　●○○<font color="#FF6600">●</font>　●○○　●○○　○<font color="#FF6600">●</font>　●○○●<font color="#FF6600">●</font><br>
  直是人間到天上。堪遊賞。醉眼疑屏幛。<br>
  ●●○○●○<font color="#FF6600">●</font>換○○<font color="#FF6600">●</font>　●●○○<font color="#FF6600">●</font><br>
  對池塘。惜韶光。斷腸。為花須盡狂。<br>
  ●○<font color="#FF6600">○</font>　●○<font color="#FF6600">○</font>　●<font color="#FF6600">○</font>　●○○●<font color="#FF6600">○</font></p>
<p> 此即孫光憲〔風颭，波斂〕詞體，惟前段第三句不用韻，第五、六句作三字兩句、兩字一句異。《詞律》於〔露華鮮，杏枝繁〕句，注兩平韻。按，此詞前段本全押仄韻，有顧詞別首可證，豈又間入平韻，況兩句兩韻，亦無一先、十三元遽用古韻之理。</p>
<p>又一體　雙調五十四字，前段七句四仄韻，後段七句三仄韻、四平韻</p>
<p>顧敻<br>
  燕颺。晴景。小窗屏暖。鴛鴦交頸。菱花掩卻翠鬟攲。慵整。海棠簾外影。<br>
  ●●　○<font color="#FF6600">●</font>　●○○●　○○○<font color="#FF6600">●</font>　○○●●●○○　○<font color="#FF6600">●</font>　●○○●<font color="#FF6600">●</font><br>
  繡幃香斷金鸂鶒。無消息。心事空相憶。<br>
  ●○○●○○<font color="#FF6600">●</font>換○○<font color="#FF6600">●</font>　○●○○<font color="#FF6600">●</font>　<br>
  倚東風。春正濃。愁紅。淚痕衣上重。<br>
  ●○<font color="#FF6600">○</font>　○●<font color="#FF6600">○</font>　○<font color="#FF6600">○</font>　●○○●<font color="#FF6600">○</font></p>
<p>此與〔曲檻，春晚〕詞同，惟前段起句不用韻，第五、六句，作七字一句異。</p>
<p>又一體　雙調五十四字，前段六句五仄韻，後段七句三仄韻、四平韻</p>
<p>孫光憲<br>
  太平天子。等閒遊戲。疏河千里。柳如絲。倚偎綠波春水。長淮風不起。<br>
  ●○○<font color="#FF6600">●</font>　●○○<font color="#FF6600">●</font>　○○○<font color="#FF6600">●</font>　●○○　○●●○○<font color="#FF6600">●</font>　○○○●<font color="#FF6600">●</font><br>
  如花殿角三千女。爭雲雨。何處留人住。<br>
  ○○●●○○<font color="#FF6600">●</font>換○○<font color="#FF6600">●</font>　○●○○<font color="#FF6600">●</font><br>
  錦帆風。煙際紅。燒空。魂迷大業中。<br>
  ●○<font color="#FF6600">○</font>　○●<font color="#FF6600">○</font>　○<font color="#FF6600">○</font>　○○●●<font color="#FF6600">○</font></p>
<p>此亦〔風颭，波斂〕詞體，惟前段起句四字，第四句三字，第五句六字異。</p>
<p>又一體　雙調五十三字，前段六句六仄韻，後段七句三仄韻、四平韻</p>
<p>孫光憲<br>
  柳拖金縷。著煙籠霧。濛濛落絮。鳳凰舟上楚女。妙舞。雷喧波上鼓。<br>
  ●○○<font color="#FF6600">●</font>　●○○<font color="#FF6600">●</font>　○○●<font color="#FF6600">●</font>　●○○●●<font color="#FF6600">●</font>　●<font color="#FF6600">●</font>　○○○●<font color="#FF6600">●</font><br>
  龍爭虎戰分中土。人無主。桃葉江南渡。擘花箋。<br>
  ○○●●○○<font color="#FF6600">●</font>　○○<font color="#FF6600">●</font>　○●○○<font color="#FF6600">●</font>　●○<font color="#FF6600">○</font><br>
  豔思牽。成篇。宮娥相與傳。<br>
  ●●<font color="#FF6600">○</font>　○<font color="#FF6600">○</font>　○○○●<font color="#FF6600">○</font></p>
<p>此與〔天平天子〕詞同，惟前段第四、五句，作六字一句、二字一句，又第四句多押一韻，換頭仍押前段仄韻異。以上詞五首，皆前段仄韻，後段仄韻、平韻者，在唐詞中又自成一體。</p>
<p>又一體　雙調五十一字，前段七句四仄韻，後段五句五仄韻</p>
<p>張泌<br>
  渺莽。雲水。惆悵暮帆。去程迢遞。夕陽芳草。千里萬里。雁聲無限起。<br>
  ◎●　⊙<font color="#FF6600">●</font>　⊙◎●⊙　◎○⊙<font color="#FF6600">●</font>　◎⊙⊙◎　○●●<font color="#FF6600">●</font>　◎○○●<font color="#FF6600">●</font><br>
  夢魂悄斷煙波裏。心如醉。相見何處是。<br>
  ◎○●●○○<font color="#FF6600">●</font>　○○<font color="#FF6600">●</font>　⊙●○◎<font color="#FF6600">●</font><br>
  錦屏香冷無睡。被頭多少淚。<br>
  ●⊙⊙◎○<font color="#FF6600">●</font>　◎○○●<font color="#FF6600">●</font></p>
<p>此詞前後段全押仄韻，宋柳永、徐昌圖、秦觀、黃庭堅、呂渭老、《梅苑》無名氏諸詞，皆原於此。至換頭三句，猶然溫詞體也，但前後段兩結句俱五字，與柳永二詞一類，若徐昌圖詞，前後段兩結句俱六字，又與呂渭老、黃庭堅、《梅苑》詞，自為一類。譜內可平可仄，即參以下類列諸詞。</p>
<p>又一體　雙調五十七字，前段七句五仄韻，後段六句五仄韻</p>
<p>柳永<br>
  淮岸。漸晚。圓荷向背。芙蓉深淺。仙娥畫舸。露影紅芳交亂。難分花與面。<br>
  ○<font color="#FF6600">●</font>　●<font color="#FF6600">●</font>　○○●●　○○○<font color="#FF6600">●</font>　○○●●　●●○○○<font color="#FF6600">●</font>　○○○●<font color="#FF6600">●</font><br>
  採多漸覺輕舸滿。呼歸伴。急槳煙波遠。<br>
  ●○●●○○<font color="#FF6600">●</font>　○○<font color="#FF6600">●</font>　●●○○<font color="#FF6600">●</font><br>
  隱隱棹歌。漸被蒹葭遮斷。曲終人不見。<br>
  ●●●○　●●○○○<font color="#FF6600">●</font>　●○○●<font color="#FF6600">●</font></p>
<p>此照張泌詞填，惟前段第五、六句，後段第四、五句，俱四字一句、六字一句，較為整齊。</p>
<p>又一體　雙調五十七字，前段六句四仄韻，後段六句五仄韻</p>
<p>柳永<br>
  翠深紅淺。愁蛾黛蹙。嬌波刀剪。奇容妙伎。互逞舞裀歌扇。妝光生粉面。<br>
  ●○○<font color="#FF6600">●</font>　○○●●　○○○<font color="#FF6600">●</font>　○○●●　●●●○○<font color="#FF6600">●</font>　○○○●<font color="#FF6600">●</font><br>
  坐中醉客風流慣。樽前見。特地驚狂眼。<br>
  ●○●●○○<font color="#FF6600">●</font>　○○<font color="#FF6600">●</font>　●●○○<font color="#FF6600">●</font><br>
  不似少年時節。千金爭選。相逢何太晚。<br>
  ●●●○○●　○○○<font color="#FF6600">●</font>　○○○●<font color="#FF6600">●</font></p>
<p>此與〔淮岸，漸晚〕詞同，惟前段起句四字，後段第四句六字、第五句四字異。</p>
<p>又一體　雙調六十字，前段六句三仄韻，後段六句四仄韻</p>
<p>徐昌圖<br>
  秋光滿目。風清露白。蓮紅水綠。何處夢回。弄珠拾翠盈盈。倚蘭橈、眉黛蹙。<br>
  ○○●<font color="#FF6600">●</font>　○○●●　○○●<font color="#FF6600">●</font>　○●●○　●○●●○○　●○○　○●<font color="#FF6600">●</font><br>
  採蓮調穩聲相續。吳兒伴侶。倚棹吳江曲。<br>
  ●○●●○○<font color="#FF6600">●</font>　○○●<font color="#FF6600">●</font>　●●○○<font color="#FF6600">●</font><br>
  驚起暮天。幾雙交頸鴛鴦。入蘆花、深處宿。<br>
  ○●●○　●○○●○○　●○○　○●<font color="#FF6600">●</font></p>
<p>按，徐昌圖，宋太祖時人，在柳永之前。柳永〔淮岸向晚〕詞，前段第五、六句，後段第四、五句，句法即本此詞填也。前後段第五句俱不押韻，黃庭堅詞及《梅苑》無名氏詞，皆宗之，但兩句俱不押韻，則為正體。或前段不押，或後段不押，則為變體耳。《樽前集》刻此詞，微有脫誤，今從《花草粹編》改定。</p>
<p>又一體　雙調六十一字，前段六句五仄韻，後段六句四仄韻</p>
<p>呂渭老<br>
  斜紅照水。似晴空萬里。明霞相倚。逐伴笑歌。小立綠槐陰裏。誚沒些、春氣味。<br>
  ○○●<font color="#FF6600">●</font>　●○○●<font color="#FF6600">●</font>　○○○<font color="#FF6600">●</font>　●●●○　●●●○○<font color="#FF6600">●</font>　●●○　○●<font color="#FF6600">●</font><br>
  紛紛覷著閑桃李。淺淺深深。不滿遊人意。<br>
  ○○●●○○<font color="#FF6600">●</font>　●●○○　●●○○<font color="#FF6600">●</font><br>
  幽豔一枝。向晚重簾深閉。是青君、愛惜底。<br>
  ○●●○　●●○○○<font color="#FF6600">●</font>　●○○　●●<font color="#FF6600">●</font></p>
<p>此與〔秋光滿目〕詞同，惟前段第二句添一襯字，又押韻，前後段第五句仍押韻異。按，秦觀〔恨眉醉眼〕詞，與此同，因秦詞俚，故採此作。</p>
<p>又一體　雙調六十一字，前段六句三仄韻，後段六句四仄韻</p>
<p>黃庭堅<br>
  心情老懶。對歌對舞。猶是當時眼。巧笑靚妝。近我衰容華鬢。似扶著、賣卜算。<br>
  ○○●<font color="#FF6600">●</font>　●○●●　○●○○<font color="#FF6600">●</font>　●●●○　●●○○○●　●○●　●●<font color="#FF6600">●</font><br>
  思量好個當年見。催酒催更。只怕歸期短。<br>
  ○○●●○○<font color="#FF6600">●</font>　○●○○　●●○○<font color="#FF6600">●</font><br>
  飲散燈稀。背鎖落花深院。好殺人、天不管。<br>
  ●●○○　●●●○○<font color="#FF6600">●</font>　●●○　○●<font color="#FF6600">●</font></p>
<p>此和秦觀詞也。但前段第二句四字，第三句五字，第五句不用韻，與秦詞小異。</p>
<p>又一體　雙調五十九字，前段五句四仄韻，後段六句三仄韻</p>
<p>《梅苑》無名氏<br>
  香苞素質。天賦予、傾城標格。應是曉來。暗傳東君消息。把孤芳、回暖律。<br>
  ○○●<font color="#FF6600">●</font>　○●●　○○○<font color="#FF6600">●</font>　○●●○　●○○○○<font color="#FF6600">●</font>　●○○　○●<font color="#FF6600">●</font><br>
  壽陽粉面曾妝飾。說與高樓。休更吹羌笛。<br>
  ●○●●○○<font color="#FF6600">●</font>　●●○○　○●○○<font color="#FF6600">●</font><br>
  花下醉賞。留取時倚欄杆。鬥清香、添酒力。<br>
  ○●●●　○●○●○○　●○○　○●<font color="#FF6600">●</font></p>
<p>黃庭堅詞，前段第五句不用韻，此詞後段第五句不用韻，均為仄韻《河傳》變體。又，《花草粹編》無名氏詞，〔雙花對植。似黃封和了、龍香難敵。悶把琵琶，試把么弦輕轣。算行家才認得。朱窩戲撚骰兒擲。惟有燒盆，貢採偏難覓。常把那目字橫書，謝三娘、全不識。〕後段第四、五句，作七字一句，亦不用韻，疑有脫誤，不錄。以上詞七首，皆前後段全押仄韻者。張詞以下三首，兩結句俱五字；徐詞以下四首，兩結句俱六字。按，《河傳》詞共二十七首，約分三體：有兩仄兩平四換韻者，有前段仄韻、後段仄韻平韻者，有前後段皆仄韻者。譜內每體，悉為類列注明，此調之源流正變，盡於此矣。</p>
</body>
</html>
