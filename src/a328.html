<html>
<head>
<title>漁家傲</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>漁家傲</b></font></div>
<p>明蔣氏《九宮譜目》，入中呂引子。按，此調始自晏殊，因詞有〔神仙一曲漁家傲〕句，取以為名。如杜安世詞三聲協韻，蔡伸詞添字者，皆變體也。外有《十二個月鼓子詞》，其十一月、十二月起句俱多一字，歐陽修詞云：〔十一月，新陽排壽宴。十二月，嚴凝天地閉。〕歐陽原功詞云：〔十一月，都人居暖閣。十二月，都人供暖箑。〕此皆因月令，故多一字，非添字體也。</p>
<p>雙調六十二字，前後段各五句，五仄韻</p>
<p>晏殊<br>
  畫鼓聲中昏又曉。時光只解催人老。求得淺歡風日好。齊揭調。神仙一曲漁家傲。<br>
  ◎◎⊙⊙○◎<font color="#FF6600">●</font>　⊙○◎●⊙○<font color="#FF6600">●</font>　⊙●◎○○●<font color="#FF6600">●</font>　○◎<font color="#FF6600">●</font>　⊙⊙◎◎○○<font color="#FF6600">●</font><br>
  綠水悠悠天杳杳。浮生豈得長年少。莫惜醉來開口笑。須通道。人間萬事何時了。<br>
  ◎●⊙○○●<font color="#FF6600">●</font>　⊙○◎◎○○<font color="#FF6600">●</font>　◎●◎○○◎<font color="#FF6600">●</font>　⊙◎<font color="#FF6600">●</font>　⊙○◎●○○<font color="#FF6600">●</font></p>
<p>此調以此詞為正體，宋、元人俱如此填。若周詞之疊韻，杜詞之三聲協韻，蔡詞之添字，皆變體也。按，宋杜安世詞，前段第一、二句〔每到春來長如病，玉容瘦與薄妝稱〕，如字平聲，薄字仄聲；結句〔奈向後期全無定〕，向字仄聲，期字平聲；後段第二句〔花間眾禽愁難聽〕，禽字平聲；第三句〔天賦多情翻成恨〕，成字平聲。第句俱作拗體。又，元淩彥翀詞，前段起句〔采芝步入南山道〕，芝字平聲，步字、入字俱仄聲。俱與此詞平仄全異。又，晏詞別首，前段起句〔幽鷺慢來窺品格〕，幽字平聲；歐陽修詞，第二句〔葉籠花罩鴛鴦侶〕，葉字仄聲，花字平聲；後段起句〔愁倚畫樓無計奈〕，愁字平聲，畫字仄聲；第二句〔亂紅飄過秋塘外〕，亂字仄聲；第三句〔腸斷樓南金鎖戶〕，腸字平聲；杜安世詞，第四句〔有誰道〕，有字仄聲。俱與此詞平仄小異，譜內可平可仄據之，餘參所採諸詞句法同者。</p>
<p>又一體　雙調六十二字，前後段各五句，四仄韻、一疊韻</p>
<p>周紫芝<br>
  遇坎乘流隨分了。雞蟲得失能多少。兒輩雌黃堪一笑。堪一笑。鶴長鳧短從他道。<br>
  ●●○○○●<font color="#FF6600">●</font>　○○●●○○<font color="#FF6600">●</font>　○●○○○●<font color="#FF6600">●</font>　○●<font color="#FF6600">●</font>疊●○○●○○<font color="#FF6600">●</font><br>
  幾度秋風吹夢到。花姑溪上人空老。喚取扁舟歸去好。歸去好。孤篷一枕秋江曉。<br>
  ●●○○○●<font color="#FF6600">●</font>　○○○●○○<font color="#FF6600">●</font>　●●○○○●<font color="#FF6600">●</font>　○●<font color="#FF6600">●</font>疊○○●●○○<font color="#FF6600">●</font></p>
<p>此與晏詞同，惟前後段第四句用疊韻異。見《竹坡詞》，採入以備一體。</p>
<p>又一體　雙調六十二字，前後段各五句，兩平韻、三協韻</p>
<p>杜安世<br>
  疏雨才收淡淨天。微雲綻處月嬋娟。寒雁一聲人正遠。添幽怨。那堪往事思量遍。<br>
  ○●○○●●<font color="#FF6600">○</font>　○○●●●○<font color="#FF6600">○</font>　○●●○○●<font color="#3333FF">●</font>協○⊙<font color="#3333FF">●</font>協●○◎●○○<font color="#3333FF">●</font>協<br>
  誰道綢繆兩意堅。水萍風絮不相緣。舞鑑鸞腸虛寸斷。芳容變。好將憔悴教伊見。<br>
  ○●○○●●<font color="#FF6600">○</font>　◎○⊙●●○<font color="#FF6600">○</font>　◎●⊙○○●<font color="#3333FF">●</font>協○○<font color="#3333FF">●</font>協●○○●○○<font color="#3333FF">●</font>協</p>
<p>此調用三聲協，《壽域詞》二首皆然。其一首，前段第四句〔春色盡〕，色字仄聲；第五句〔臘梅枝上櫻桃嫩〕，枝字平聲；後段第二句〔熏餘乍厭錦衾溫〕，熏字平聲，乍字仄聲；第三句〔消減玉肌誰與問〕，消字平聲，玉字仄聲。譜內可平可仄據此。此詞一先韻本部三聲協，而〔遠、怨、斷〕三字，間通十四願、十五翰者，以元、寒、先，古韻本通也。別首十二文本部三聲協，而間通十一軫、十四願者，亦以真、文、元古韻本通耳，與曲韻平仄互協者不同。</p>
<p>又一體　雙調六十六字，前後段各六句，五仄韻</p>
<p>蔡伸<br>
  煙鎖池塘秋欲暮。細細荷香。直到雙棲處。<br>
  ○●○○○●<font color="#FF6600">●</font>　●●○○　●●○○<font color="#FF6600">●</font><br>
  並枕東窗聽夜雨。偎金縷。雲深不見來時路。<br>
  ●●○○○●<font color="#FF6600">●</font>　○○<font color="#FF6600">●</font>　○○●●○○<font color="#FF6600">●</font><br>
  曉色朦朧人去住。香覆重簾。密密聞私語。<br>
  ●●○○○●<font color="#FF6600">●</font>　○●○○　●●○○<font color="#FF6600">●</font><br>
  目斷征帆歸別浦。空凝佇。苔痕綠映金蓮步。<br>
  ●●○○○●<font color="#FF6600">●</font>　○○<font color="#FF6600">●</font>　○○●●○○<font color="#FF6600">●</font></p>
<p>此見《友古集》，校晏詞，前後段第二句各添二字，攤破作兩句，名《添字漁家傲》。其調近《蝶戀花》，惟以前後多第五句三字為分別也。<br>
</p>
</body>
</html>
