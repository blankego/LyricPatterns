<html>
<head>
<title>接賢賓</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>接賢賓</b></font></div>
<p>此調有兩體，五十九字者始于毛文錫詞，一百十七字者始于柳永詞。《樂章集》注：林鐘商調，一名《集賢賓》。</p>
<p>雙調五十九字，前段四句三平韻，後段七句三平韻</p>
<p>毛文錫<br>
  香韉鏤襜五花驄。值春景初融。流珠噴沫蹀躞。汗血流紅。<br>
  ○○●●●○<font color="#FF6600">○</font>　●○●○<font color="#FF6600">○</font>　○○○●●●　●●○<font color="#FF6600">○</font><br>
  少年公子能乘馭。金鑣玉轡瓏璁。<br>
  ●○○●○○●　○○●●○<font color="#FF6600">○</font><br>
  為惜珊瑚鞭不下。驕生百步千蹤。信穿花。從拂柳。向九陌追風。<br>
  ●●○○○●●　○○●●○<font color="#FF6600">○</font>　●○○　○●●　●●●○<font color="#FF6600">○</font></p>
<p>唐詞只此一首，無他作可校。前段起句，坊本作〔五色驄〕，今從《花間集》訂正。</p>
<p>又一體　雙調一百十七字，前段十句五平韻，後段十句六平韻</p>
<p>柳永<br>
  小樓深巷狂遊遍。羅綺成叢。就中堪人屬意。最是蟲蟲。有畫難描雅態。<br>
  ●○○●○○●　○●○<font color="#FF6600">○</font>　●○○○●●　●●○<font color="#FF6600">○</font>　●●○○●●<br>
  無花可比芳容。幾回飲散良宵永。鴛衾暖、鳳枕香濃。<br>
  ○○●●○<font color="#FF6600">○</font>　●○●●○○●　○○●　●●○<font color="#FF6600">○</font><br>
  算得人間天上。惟有兩心同。<br>
  ●●○○○●　○●●○<font color="#FF6600">○</font><br>
  近來雲雨每西東。誚惱損情悰。縱然偷期暗會。長是匆匆。爭似和鳴偕老。<br>
  ●○○●●○<font color="#FF6600">○</font>　●●●○<font color="#FF6600">○</font>　●○○○●●　○●○<font color="#FF6600">○</font>　○●○○○●<br>
  免教斂翠啼紅。眼前時暫疏歡宴。盟言在、更莫忡忡。<br>
  ●○●●○<font color="#FF6600">○</font>　●○○●○○●　○○●　●●○<font color="#FF6600">○</font><br>
  待作真個宅院。方信有初終。<br>
  ●●○●●●　○●●○<font color="#FF6600">○</font></p>
<p>此即毛詞體，再加一疊，但前段起句不用韻，第二句少一字，前後段第五句減一字，第八句各添一字，兩結句讀小異耳。按，宋詞無填此調者，其平仄當依之。《詞律》誤從汲古閣本，其前段第八句脫一字，今從《花草粹編》校正。元曲馬致遠商調《集賢賓》，與此同，惟前段第二句，亦作五字，前後段第九句，俱作五字，亦因柳詞減字也，因詞俚不錄。<br>
  <br>
  ▲柳永詞，小樓深巷狂遊遍一首，近來雲雨忽西東句，忽誤作每，又煩惱損情悰句，煩誤作誚，莫更忡忡句，作更莫，均應從宋本更正 </p>
</body>
</html>
