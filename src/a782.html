<html>
<head>
<title>摸魚兒</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>摸魚兒</b></font></div>
<p>一名《摸魚子》，唐教坊曲名。晁補之詞，有〔買陂塘，旋栽楊柳〕句，更名《買陂塘》，又名《陂塘柳》，或名《邁陂塘》；辛棄疾賦怪石詞，名《山鬼謠》；李冶賦並蒂荷詞，有〔請君試聽雙蕖怨〕句，名《雙蕖怨》。</p>
<p>雙調一百十六字，前段十句六仄韻，後段十一句七仄韻</p>
<p>晁補之<br>
  買陂塘、旋栽楊柳。依稀淮岸湘浦。東皋雨足輕痕漲。沙嘴鷺來鷗聚。堪愛處。<br>
  ●○○　◎○○●　⊙○⊙●○<font color="#FF6600">●</font>　⊙○◎●○○●　⊙●◎○○<font color="#FF6600">●</font>　○●<font color="#FF6600">●</font><br>
  最好是、一川夜月光流渚。無人自舞。任翠幕張天。柔茵藉地。酒盡未能去。<br>
  ◎●●　◎○◎●○○<font color="#FF6600">●</font>　⊙○◎<font color="#FF6600">●</font>　●◎●○○　⊙○◎●　◎●◎○<font color="#FF6600">●</font><br>
  青綾被。休憶金閨故步。儒冠曾把身誤。弓刀千騎成何事。荒了邵平瓜圃。<br>
  ○○●　⊙●○○◎<font color="#FF6600">●</font>　⊙○⊙●○<font color="#FF6600">●</font>　⊙○⊙●○○●　⊙●◎○○<font color="#FF6600">●</font><br>
  君試覷。滿青鏡、星星鬢影今如許。功名浪語。<br>
  ○●<font color="#FF6600">●</font>　◎⊙●　⊙○◎●○○<font color="#FF6600">●</font>　⊙○◎<font color="#FF6600">●</font><br>
  便做得班超。封侯萬里。歸計恐遲暮。<br>
  ◎◎●○○　⊙○◎●　⊙●●○<font color="#FF6600">●</font></p>
<p>此調當以晁、辛、張三詞為正體，餘多變格。至若歐陽修、《梅苑》無名氏詞，又自成一體也。按，程垓詞，前段起句、第二句〔掩淒涼黃昏庭院，角聲何處嗚咽〕，黃字平聲，角字仄聲；第七句〔倚欄愁絕〕，愁字平聲；唐玨詞，後段第三句〔故人應動高興〕，故字仄聲；程詞，第八句〔不堪重說〕，不字仄聲；李昴英詞，第十句〔後期長在〕，後字仄聲。譜內可平可仄據此，餘參下七詞。何夢桂詞，前段第四句〔折不盡長亭柳〕；李彭老詞，後段第五句〔一葉又秋風起〕，俱作折腰句法，與諸家不同。姜夔詞，前段第五、六句〔閑記省，又還是斜河舊約今再整〕，後段第六、七句〔雲路迥，漫說道年年野鵲曾並影〕，再字、並字俱仄聲，亦與諸家不同。何夢桂詞，前段第四句〔空操離鸞烈女〕，烈字仄聲；第五句〔試回首〕，試字仄聲，回字平聲；後段起句〔還自笑〕，自字仄聲；第三句〔忘卻兒童迎候〕，卻字仄聲，童字平聲；第五句〔一曲啼紅滿袖〕，滿字仄聲；第六句〔眉休皺〕，休字平聲。又，李俊民詞，前段起句〔這光景能消幾度〕，景字、幾字俱仄聲；張炎詞，後段起句〔景如許〕，景字仄聲。俱與調不合，譜內亦不校注平仄。</p>
<p>又一體　雙調一百十六字，前段十句七仄韻，後段十一句七仄韻</p>
<p>辛棄疾<br>
  更能消、幾番風雨。匆匆春又歸去。惜春長怕花開早。何況落紅無數。春且住。<br>
  ●○○　●○○<font color="#FF6600">●</font>　○○○●○<font color="#FF6600">●</font>　●○○●○○●　○●●○○<font color="#FF6600">●</font>　○●<font color="#FF6600">●</font><br>
  見說道、天涯芳草無歸路。怨春不語。算只有殷勤。畫簷蛛綱。盡日惹風絮。<br>
  ●●●　○○○●○○<font color="#FF6600">●</font>　●○●<font color="#FF6600">●</font>　●●●○○　●○○●　●●●○<font color="#FF6600">●</font><br>
  長門事。准擬佳期又誤。娥眉曾有人妒。千金縱買相如賦。脈脈此情誰訴。<br>
  ○○●　●●○○●<font color="#FF6600">●</font>　○○○●○<font color="#FF6600">●</font>　○○●●○○●　●●●○○<font color="#FF6600">●</font><br>
  君莫舞。君不見、玉環飛燕皆塵土。閒愁最苦。<br>
  ○●<font color="#FF6600">●</font>　○●●　●○○●○○<font color="#FF6600">●</font>　○○●<font color="#FF6600">●</font><br>
  休去倚危欄。斜陽正在。煙柳斷腸處。<br>
  ○●●○○　○○●●　○●●○<font color="#FF6600">●</font></p>
<p>此與晁詞同，惟前段起句押韻異。</p>
<p>又一體　雙調一百十六字，前段十一句六仄韻，後段十二句八仄韻</p>
<p>李演<br>
  又西風、四橋疏柳。驚蟬相對秋語。瓊荷萬笠花雲重。嫋嫋紅衣如舞。鴻北去。<br>
  ●○○　●○○●　○○○●○<font color="#FF6600">●</font>　○○●●○○●　●●○○○<font color="#FF6600">●</font>　○●<font color="#FF6600">●</font><br>
  渺岸芷汀芳。幾點斜陽雨。吳亭舊樹。又繫我扁舟。漁鄉釣里。秋色澹歸鷺。<br>
  ●●●○○　●●○○<font color="#FF6600">●</font>　○○●<font color="#FF6600">●</font>　●●●○○　○○●●　○●●○<font color="#FF6600">●</font><br>
  長干路。蔓草疏煙斷墅。商歌如寫羈旅。丹溪翠岫登臨事。苔屐尚黏蒼土。<br>
  ○○<font color="#FF6600">●</font>　●●○○●<font color="#FF6600">●</font>　○○○●○<font color="#FF6600">●</font>　○○●●○○●　○●●○○<font color="#FF6600">●</font><br>
  鷗且住。怕月冷吟魂。婉冉空江暮。明燈暗浦。<br>
  ○●<font color="#FF6600">●</font>　●●●○○　●●○○<font color="#FF6600">●</font>　○○●<font color="#FF6600">●</font><br>
  更短笛銜風。長雲弄晚。天際畫秋句。<br>
  ●●●○○　○○●●　○●●○<font color="#FF6600">●</font></p>
<p>此詞與晁詞校，前段第六、七句，後段第七、八句，俱作五字兩句，又換頭句押韻異。</p>
<p>又一體　雙調一百十六字，前段十一句七仄韻，後段十二句八仄韻</p>
<p>張炎<br>
  愛吾廬、傍湖千頃。蒼茫一片清潤。晴嵐暖翠融融處。花影倒窺天鏡。沙浦迥。<br>
  ●○○　●○○<font color="#FF6600">●</font>　○○●●○<font color="#FF6600">●</font>　○○●●○○●　○●●○○<font color="#FF6600">●</font>　○●<font color="#FF6600">●</font><br>
  看野水涵波。隔柳橫孤艇。眠鷗未醒。甚占得蒪鄉，都無人見。斜照起春暝。<br>
  ●●●○○　●●○○<font color="#FF6600">●</font>　○○●<font color="#FF6600">●</font>　●●●○○　○○○●　○●○○<font color="#FF6600">●</font><br>
  還重省。豈料山中秦晉。桃源今度難認。林間卻是長生路。一笑元非捷徑。<br>
  ○○<font color="#FF6600">●</font>　●●○○○<font color="#FF6600">●</font>　○○○●○<font color="#FF6600">●</font>　○○●●○○●　●●○○●<font color="#FF6600">●</font><br>
  深更靜。待散髮吹簫。跨鶴天風冷。憑高露飲。<br>
  ○●<font color="#FF6600">●</font>　●●●○○　●●○○<font color="#FF6600">●</font>　○○●<font color="#FF6600">●</font><br>
  正碧落塵空。光搖半壁。月在萬松頂。<br>
  ●●●○○　○○●●　●●●○<font color="#FF6600">●</font></p>
<p>此與晁詞同，惟前後段起句俱押韻異。</p>
<p>又一體　雙調一百十六字，前段十一句八仄韻，後段十二句九仄韻</p>
<p>白樸<br>
  問雙星、有情幾許。消磨不盡今古。年年此夕風流會。香暖月窗雲戶。聽笑語。<br>
  ●○○　●○●<font color="#FF6600">●</font>　○○●●○<font color="#FF6600">●</font>　○○●●○○●　○●●○○<font color="#FF6600">●</font>　○●<font color="#FF6600">●</font><br>
  知幾處。彩樓瓜果祈牛女。蛛絲暗度。似拋擲金梭。縈回錦字。織就舊時句。<br>
  ○●<font color="#FF6600">●</font>　●○○●○○<font color="#FF6600">●</font>　○○●<font color="#FF6600">●</font>　●○●○○　○○●●　●●●○<font color="#FF6600">●</font><br>
  愁雲暮。漠漠蒼煙掛樹。人間心更誰訴。擘釵分鈿蓬山遠。一樣絳河銀浦。<br>
  ○○<font color="#FF6600">●</font>　●●○○●<font color="#FF6600">●</font>　○○○●○<font color="#FF6600">●</font>　●○○●○○●　●●●○○<font color="#FF6600">●</font><br>
  鳥鵲渡。離別苦。啼妝灑盡新秋雨。雲屏且駐。<br>
  ○●<font color="#FF6600">●</font>　○●<font color="#FF6600">●</font>　○○●●○○<font color="#FF6600">●</font>　○○●<font color="#FF6600">●</font><br>
  算猶勝姮娥。倉皇奔月。只有去時路。<br>
  ●○●○○　○○○●　●●●○<font color="#FF6600">●</font></p>
<p>此與張詞同，惟前段第六句、後段第七句，各藏短韻異。按，元好問詞，前段〔歡樂趣，離別苦，就中更有癡兒女〕，後段〔天也妒，未信與，鶯兒燕子俱黃土〕，正與此同。</p>
<p>又一體　雙調一百十四字，前段十一句七仄韻，後段十二句七仄韻</p>
<p>趙從橐<br>
  指庭前、翠雲合雨。霏霏香滿仙宇。一清透徹渾秋水。灌注百川流處。君試數。<br>
  ●○○　●○●<font color="#FF6600">●</font>　○○○●○<font color="#FF6600">●</font>　●○●●○○●　●●●○○<font color="#FF6600">●</font>　○●<font color="#FF6600">●</font><br>
  此樣襟懷。頓得乾坤住。閒情半許。聽萬物氤氳。從來形色。每向靜中覷。<br>
  ●●○○　●●○○<font color="#FF6600">●</font>　○○●<font color="#FF6600">●</font>　●●●○○　○○○●　●●●○<font color="#FF6600">●</font><br>
  琪花落。相接西池壽母。年年弦月時序。荷衣菊佩尋常事。分付兩山容與。<br>
  ○○●　○●○○●<font color="#FF6600">●</font>　○○○●○<font color="#FF6600">●</font>　○○●●○○●　○●●○○<font color="#FF6600">●</font><br>
  天證取。此老平生。可向青天語。瑤卮緩舉。<br>
  ○●<font color="#FF6600">●</font>　●●○○　●●○○<font color="#FF6600">●</font>　○○●<font color="#FF6600">●</font><br>
  要見我何心。西湖萬頃。來去自鷗鷺。<br>
  ●●●○○　○○●●　○●●○<font color="#FF6600">●</font></p>
<p>此與辛詞同，惟前段第六句、後段第七句，各減一字異。</p>
<p>又一體　雙調一百十四字，前後段各十一句，七仄韻</p>
<p>徐一初<br>
  對茱萸、一年一度。龍山今在何處。參軍莫道無勳業。消得從容樽俎。君看取。<br>
  ●○○　●○●<font color="#FF6600">●</font>　○○○●○<font color="#FF6600">●</font>　○○●●○○●　○●○○○<font color="#FF6600">●</font>　○●<font color="#FF6600">●</font><br>
  便破帽飄零。也得傳千古。當年幕府。知多少時流。等閒收拾。有個客如許。<br>
  ●●●○○　●●○○<font color="#FF6600">●</font>　○○●<font color="#FF6600">●</font>　○○●○○　●○○●　●●●○<font color="#FF6600">●</font><br>
  追往事。滿目山河晉土。征鴻又遞邊羽。登臨莫上高層望。怕見故宮禾黍。<br>
  ○●●　●●○○●<font color="#FF6600">●</font>　○○●●○<font color="#FF6600">●</font>　○○●●○○●　●●●○○<font color="#FF6600">●</font><br>
  觴綠醑。澆萬斛牢愁。淚閣新亭雨。黃花無語。<br>
  ○●<font color="#FF6600">●</font>　○●●○○　●●○○<font color="#FF6600">●</font>　○○○<font color="#FF6600">●</font><br>
  畢竟是、西風披拂。猶憶舊遊侶。<br>
  ●●●　○○○●　○●●○<font color="#FF6600">●</font></p>
<p>此亦與辛詞同，惟後段第十句減二字異。</p>
<p>又一體　雙調一百十七字，前段十一句六仄韻，後段十二句五仄韻</p>
<p>歐陽修<br>
  捲繡簾、梧桐秋院落。一霎雨添新綠。對小池、閑理殘妝淺。向晚水紋如榖。<br>
  ●●○　○○○●●　●●●○○<font color="#FF6600">●</font>　●●○　○●○○●　●●●○○<font color="#FF6600">●</font><br>
  凝遠目。恨人去寂寂。鳳枕孤難宿。倚欄不足。<br>
  ○●<font color="#FF6600">●</font>　●○●●●　●●○○<font color="#FF6600">●</font>　●○●<font color="#FF6600">●</font><br>
  看燕拂風簷。蝶翻露草。兩兩長相逐。<br>
  ●●●○○　●○●●　●●○○<font color="#FF6600">●</font><br>
  雙眉促。可惜年華晼晚。西風初弄庭菊。況伊家年少。多情未已難拘束。<br>
  ○○<font color="#FF6600">●</font>　●●○○●●　○○○●○<font color="#FF6600">●</font>　●○○○●　○○●●○○<font color="#FF6600">●</font><br>
  那堪更、趁涼景追尋。甚處垂楊曲。<br>
  ●○●　●○●○○　●●○○<font color="#FF6600">●</font><br>
  佳期過盡。但不說歸來。多應忘了。雲屏去時囑。<br>
  ○○●●　●●●○○　○○○●　○○●○<font color="#FF6600">●</font></p>
<p>此詞前段起句及第三句，多一襯字，又後段第四、五句，句讀不同，疑有偽誤。因相傳已久，採入以備參考。</p>
<p>又一體　雙調一百十六字，前段十一句三協韻、四仄韻，後段十二句兩協韻、五仄韻</p>
<p>《梅苑》無名氏<br>
  歲華向晚。遙天布同雲。霰雪輕飛。前村昨夜漏春光。楚梅先放南枝。<br>
  ●○●●　○○●○○　●●○<font color="#3333FF">○</font>協○○●●●○○　●○○●○<font color="#3333FF">○</font>協<br>
  歎東君。運巧思。栽瓊鏤玉妝繁蕊。<br>
  ●○○　●●<font color="#FF6600">●</font>　○○●●○○<font color="#FF6600">●</font><br>
  花中偏異。解向嚴冬逞芳菲。免使遊蜂粉蝶戲。<br>
  ○○○<font color="#FF6600">●</font>　●●○○●○<font color="#3333FF">○</font>協●●○○●●<font color="#FF6600">●</font><br>
  梁臺上。漢宮裏。殷勤仗高樓。羌管休吹。何妨留取憑欄杆。大家吟玩歡醉。<br>
  ○○●　●○<font color="#FF6600">●</font>　○○●○○　○●○<font color="#3333FF">○</font>協○○○●●○○　●○○●○<font color="#FF6600">●</font><br>
  待明年。念芳草王孫。萬里歸得未。仙源應是。<br>
  ●○○　●○●○○　●●○●<font color="#FF6600">●</font>　○○○<font color="#FF6600">●</font><br>
  又被花開向天涯。淚灑東風對桃李。<br>
  ●●○○●○<font color="#3333FF">○</font>協●●○○●○<font color="#FF6600">●</font></p>
<p>此詞用本部三聲協，句法多與本調不同，因見《梅苑》詞，系北宋人作，採以備體。<br>
  <br>
  ▲歐陽修詞，恨人去寂寥句，寂寥誤作寂寂，應遵歷代詩餘更正 </p>
</body>
</html>
