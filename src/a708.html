<html>
<head>
<title>花心動</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>花心動</b></font></div>
<p>金詞注：小石調；元詞注：雙調。曹勳詞，名《好心動》；曹冠詞，名《桂飄香》；《鳴鶴餘音》詞，名《上升花》；《高麗史‧樂志》，名《花心動慢》。</p>
<p>雙調一百四字，前段十句四仄韻，後段八句五仄韻</p>
<p>史達祖<br>
  風約簾波。錦機寒、難遮海棠煙雨。夜酒未蘇。春枕猶敧。曾是誤成歌舞。<br>
  ⊙●○○　●○○　○○●○○<font color="#FF6600">●</font>　◎●◎○　⊙●○○　⊙●●○○<font color="#FF6600">●</font><br>
  半褰薇帳雲頭散。奈愁味、不隨香去。盡沈靜。文園更渴。有人知否。<br>
  ●○○●○○●　◎⊙●　◎○○<font color="#FF6600">●</font>　●○●　○○●●　●○○<font color="#FF6600">●</font><br>
  懶記溫柔舊處。偏只怕、臨風見他桃樹。繡戶鎖塵。錦瑟空弦。無復畫眉心緒。<br>
  ●●○○◎<font color="#FF6600">●</font>　○◎●　○○●○○<font color="#FF6600">●</font>　◎●◎○　◎●○○　⊙●●○○<font color="#FF6600">●</font><br>
  待拈銀管書春恨。被雙燕、替人言語。望不盡、垂楊幾千萬縷。<br>
  ◎○⊙●○○●　◎⊙●　◎○○<font color="#FF6600">●</font>　●◎●　⊙○●○●<font color="#FF6600">●</font></p>
<p>此調始自周邦彥，但周詞後段多押兩韻，宋人照此填者甚少，故以史詞作譜。若吳詞之多押一韻，趙詞之多押兩韻、或添字，劉詞之句讀小異，謝詞之句讀不同，曹詞、無名氏詞之減字，悉為類列，以備各體。譜內可平可仄，參下周、吳、劉、趙四詞。此詞前段第二句，例作仄平平，平平仄平平仄，若趙長卿詞〔暗香飄，撲面無限清楚〕，與調不合。又，前後段第三、四句俱四字，第二字例用仄聲，第四字例用平聲，若張元幹詞〔簟枕乍閑，襟裾初試〕、〔舊恨未平，幽歡難駐〕，與諸家不同，概不校注平仄。又按，黃子行詞，前段第二句〔把謫仙、長笛一聲吹裂〕，謫字入聲，以入作平；張元幹詞，前段第八句〔夜未闌〕，未字仄聲，闌字平聲；後段結句〔南樓畫角自語〕，角字仄聲；馬古洲詞，前段第二句〔被年時、桃花杏花占了〕，占字仄聲；前後段第七句〔試濃抹、當場索笑〕、〔又何必、拈枝比較〕，索字、比字仄聲。俱與諸家不同，及譜中劉詞，後段第三句〔一〕字入聲，第八句〔不〕字入聲，俱以入作平；趙詞前段結句〔滿〕字仄聲，曹詞後段結句〔鳳〕字仄聲，俱與調不合，亦不校注平仄。</p>
<p>又一體　雙調一百四字，前段十句四仄韻，後段九句七仄韻</p>
<p>周邦彥<br>
  簾捲青樓。東風滿、楊花亂飄晴晝。蘭袂褪香。羅帳褰紅。繡枕旋移相就。<br>
  ○●○○　○○●　○○●○○<font color="#FF6600">●</font>　○●●○　○●○○　●●●○○<font color="#FF6600">●</font><br>
  海棠花謝春融暖。偎人恁、嬌波頻溜。象床穩。鴛衾漫展。浪翻紅縐。<br>
  ●○○●○○●　○○●　○○○<font color="#FF6600">●</font>　●○●　○○●●　●○○<font color="#FF6600">●</font><br>
  一夜情濃似酒。香汗漬、鮫綃幾番微透。鸞困鳳慵。婭奼雙眼。畫也畫應難就。<br>
  ●●○○●<font color="#FF6600">●</font>　○●●　○○●○○<font color="#FF6600">●</font>　○●●○　●●○●　●●●○○<font color="#FF6600">●</font><br>
  問伊可煞於人厚。梅萼露、胭脂檀口。從此後。纖腰為郎管瘦。<br>
  ●○●●○○<font color="#FF6600">●</font>　○●●　○○○<font color="#FF6600">●</font>　○●<font color="#FF6600">●</font>　○○●○●<font color="#FF6600">●</font></p>
<p>此與史詞同，惟後段第六句、第八句俱押韻異。後段第四句〔眼〕字仄聲，諸家如此填者甚少，故此詞雖始自周詞，亦不校注平仄。</p>
<p>又一體　雙調一百四字，前段十句五仄韻，後段九句五仄韻</p>
<p>吳文英<br>
  十里東風。嫋垂楊、長似舞時腰瘦。翠館朱樓。紫陌青門。處處燕鶯晴晝。<br>
  ●●○○　●○○　○●●○○<font color="#FF6600">●</font>　●●○○　●●○○　●●●○○<font color="#FF6600">●</font><br>
  乍看搖曳金絲綬。春淺映、鵝黃如酒。嫩陰裏。煙滋露染。翠嬌紅溜。<br>
  ●○○●○○<font color="#FF6600">●</font>　○●●　○○○<font color="#FF6600">●</font>　●○●　○○●●　●○○<font color="#FF6600">●</font><br>
  此際雕鞍去久。空追念、郵亭短枝盈首。海角天涯。寒食清明。淚點絮花沾袖。<br>
  ●●○○●<font color="#FF6600">●</font>　○○●　○○●○○<font color="#FF6600">●</font>　●●○○　○●○○　●●●○○<font color="#FF6600">●</font><br>
  去年折贈行人遠。今年恨、依然纖手。斷腸也。羞眉畫應未就。<br>
  ○○●●○○●　○○●　○○○<font color="#FF6600">●</font>　●○●　○○●○●<font color="#FF6600">●</font></p>
<p>此與史詞同，惟前段第七句押韻異。按，張元幹詞，〔斷雲卻送輕雷去，疏林外、玉鉤微吐〕，正與此同。</p>
<p>又一體　雙調一百四字，前段十句四仄韻，後段九句五仄韻</p>
<p>劉燾<br>
  偏憶江梅。有塵表豐儀。世外標格。低傍小橋。斜出疏籬。似向隴頭曾識。<br>
  ○●○○　●○●○○　●●○<font color="#FF6600">●</font>　○●●○　○●○○　●●●○○<font color="#FF6600">●</font><br>
  暗香孤韻冰霜裏。初不怕、春寒要勒。問桃李賢們。怎生向前爭得。<br>
  ●○○●○○●　○●●　○○○<font color="#FF6600">●</font>　●○●○○　●○●○○<font color="#FF6600">●</font><br>
  省共蕭娘去摘。玉纖映瓊枝。照人一色。淡粉暈酥。多少工夫。到得壽陽宮額。<br>
  ●●○○●<font color="#FF6600">●</font>　●○●○○　●○●<font color="#FF6600">●</font>　●●●○　○●○○　●●●○○<font color="#FF6600">●</font><br>
  再三留待東君管。都拌醉。別花不惜。但只恐、南樓又三弄笛。<br>
  ●○○●○○●　○○●　●○●<font color="#FF6600">●</font>　●●●　○○●○●<font color="#FF6600">●</font></p>
<p>此詞亦史詞體，惟前後段第五句作五字一句、四字一句，前結作五字一句、六字一句異。</p>
<p>又一體　雙調一百四字，前段十句五仄韻，後段九句六仄韻</p>
<p>趙長卿<br>
  風軟寒輕。暗香飄、撲面無限清楚。乍淡乍濃。應想前村。定是早梅初吐。<br>
  ○●○○　●○○　●●○●○<font color="#FF6600">●</font>　●●●○　○●○○　●●●○○<font color="#FF6600">●</font><br>
  馬兒行過坡兒下。危橋外、竹梢疏處。半斜露。花花蕊蕊。燦然滿樹。<br>
  ●○○●○○●　○○●　●○○<font color="#FF6600">●</font>　●○<font color="#FF6600">●</font>　○○●●　●○●<font color="#FF6600">●</font><br>
  一晌看花凝佇。因念我、西園玉英真素。最是繫心。婉娩精神。伴得水雲仙侶。<br>
  ●●○○○<font color="#FF6600">●</font>　○●●　○○●○○<font color="#FF6600">●</font>　●●●○　●●○○　●●●○○<font color="#FF6600">●</font><br>
  斷腸沒奈人千里。無計向、釵頭頻覷。淚如雨。那堪又還日暮。<br>
  ●○●●○○●　○●●　○○○<font color="#FF6600">●</font>　●○<font color="#FF6600">●</font>　●○●○●<font color="#FF6600">●</font></p>
<p>此亦史詞體，惟前後段第九句俱押韻異。按，《鳴鶴餘音》吳真人詞，〔靜無觸，氣財色酒，一齊須逐〕，〔異香簇，祥光燦爛，結成仙曲〕，正與此同。</p>
<p>又一體　雙調一百四字，前段十句四仄韻，後段十一句五仄韻</p>
<p>謝逸<br>
  風裏楊花輕薄性。銀燭高燒心熱。香餌懸鉤。魚不輕吞。辜負釣兒虛設。<br>
  ○●○○○●●　○●○○○<font color="#FF6600">●</font>　○●○○　○●○○　○●●○○<font color="#FF6600">●</font><br>
  桑蠶到老絲長絆。針剌眼、淚流成血。思量起。拈枝花朵。果兒難結。<br>
  ○○●●○○●　○●●　●○○<font color="#FF6600">●</font>　○○●　○○○●　●○○<font color="#FF6600">●</font><br>
  海樣情深忍撇。似夢裏相逢。不勝歡悅。出水雙蓮。摘取一枝。可惜並頭分折。<br>
  ●●○○●<font color="#FF6600">●</font>　●●●○○　●○○<font color="#FF6600">●</font>　●●○○　●●●○　●●●○○<font color="#FF6600">●</font><br>
  猛期月滿會垣娥。誰知是。初生新月。折翼鳥。甚日於飛時節。<br>
  ●○●●●○○　○○●　●○○<font color="#FF6600">●</font>　●●●　●●○○○<font color="#FF6600">●</font></p>
<p>此詞前段第一、二句作七字一句，與諸家不同，因宋人傳誦已久，謂其得風人比興遺意，採以備體。</p>
<p>又一體　雙調一百字，前段十句四仄韻，後段十句五仄韻</p>
<p>曹勳<br>
  椒柏稱觴。撫寰瀛良辰。正臨端月。<br>
  ○●○○　●○○○○　●○○<font color="#FF6600">●</font><br>
  瑞應屢臻。宮篽多祥。氣候暖回微冽。<br>
  ●●●○　○●○○　●●●○○<font color="#FF6600">●</font><br>
  聖母七旬壽。敻無前、天心昭格。溥慶處、坤珍效祉。宴開清切。<br>
  ●●●○●　●○○　○○○<font color="#FF6600">●</font>　●●●　○○●●　●○○<font color="#FF6600">●</font><br>
  金殿簫韶備設。鏘鈞奏留雲。舞容回雪。赭袍繡擁。褘翟同城。遞捧玉杯歡悅。<br>
  ○●○○●<font color="#FF6600">●</font>　○○●○○　●○○<font color="#FF6600">●</font>　●○●●　○●○○　●●●○○<font color="#FF6600">●</font><br>
  願將億萬喜。祝億萬、從茲無缺。太平主。永隆聖孝鳳闕。<br>
  ●○●●●　●●●　○○○<font color="#FF6600">●</font>　●○●　●○●●●<font color="#FF6600">●</font></p>
<p>此亦史詞體，惟前後段第七句各減二字，俱作五字句異。按，曹詞別首，〔瑞非蘭麝比〕，〔最是關情處〕，正與此同。此詞平仄，亦與諸家小異。</p>
<p>又一體　雙調一百五字，前段十一句四仄韻，後段九句六仄韻</p>
<p>趙長卿<br>
  綠水平湖。浸芙渠爛錦。豔勝傾國。半斂半開。斜立斜敧。好似困嬌無力。<br>
  ●●○○　●○○●●　●○○<font color="#FF6600">●</font>　●●●○　○●○○　●●●○○<font color="#FF6600">●</font><br>
  水仙應赴瑤池宴。醉歸去、美人扶策。駐香駕。擁波心。媚容倩妝顏色。<br>
  ●○○●○○●　●○●　●○○<font color="#FF6600">●</font>　●○●　●○○　●○●○○<font color="#FF6600">●</font><br>
  曾見苕川澄碧。勻粉面、溪頭舊時相識。<br>
  ○●○○○<font color="#FF6600">●</font>　○●●　○○●○○<font color="#FF6600">●</font><br>
  翠被繡裀。彩扇香篝。度歲杳無消息。<br>
  ●●●○　●●○○　●●●○○<font color="#FF6600">●</font><br>
  露痕滴盡風前淚。追往恨、悠悠蹤跡。動怨憶。多情自家賦得。<br>
  ●○●●○○●　○●●　○○○<font color="#FF6600">●</font>　●●<font color="#FF6600">●</font>　○○●○●<font color="#FF6600">●</font></p>
<p>此詞前結添一字，與諸家異；後結多押一韻，與周詞。</p>
<p>又一體　雙調一百一字，前段九句四仄韻，後段十句五仄韻</p>
<p>《花草粹編》無名氏<br>
  忽睹菱花。這一程、減卻風流顏色。<br>
  ●●○○　●●○　●●○○○<font color="#FF6600">●</font>　<br>
  鄰姬戲問。愧我為羞。無語低頭寥寂。<br>
  ○○●●　●●○○　○●○○○<font color="#FF6600">●</font><br>
  珠淚紛紛和粉垂。襟袂舊痕乾又濕。但感起愁懷。堆堆積積。<br>
  ○●○○○●○　○●●○○●<font color="#FF6600">●</font>　●●●○○　○○●<font color="#FF6600">●</font><br>
  杜宇催春急。煙籠花柳。粉蝶難尋覓。紫燕喃喃。黃鶯恰恰。對景脂消香浥。<br>
  ●●○○<font color="#FF6600">●</font>　○○○●　●●○○<font color="#FF6600">●</font>　●●○○　○○●●　●●○○○<font color="#FF6600">●</font><br>
  篆煙將盡愁未休。乍得御溝玻璃碧。教紅葉往來。傳個消息。<br>
  ●○○●○●○　●●●○○○<font color="#FF6600">●</font>　○○●●○　○●○<font color="#FF6600">●</font></p>
<p>此亦史詞體，惟前結減二字，換頭句減一字異。此詞前後段第七、八句，句讀與諸家不同，平仄亦異。</p>
</body>
</html>
