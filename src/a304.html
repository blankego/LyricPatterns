<html>
<head>
<title>蝶戀花</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>蝶戀花</b></font></div>
<p>唐教坊曲，本名《鵲踏枝》，宋晏殊詞改今名。《樂章集》注：小石調；趙令畤詞注：商調；《太平樂府》注：雙調。馮延巳詞，有〔楊柳風輕，展盡黃金縷〕句，名《黃金縷》；趙令畤詞，有〔不捲珠簾，人在深深院〕句，名《捲珠簾》；司馬槱詞，有〔夜涼明月生南浦〕句，名《明月生南浦》；韓淲詞，有〔細雨吹池沼〕句，名《細雨吹池沼》；賀鑄詞，名《鳳棲梧》；李石詞，名《一籮金》；衷元吉詞，名《魚水同歡》；沈會宗詞，名《轉調蝶戀花》。</p>
<p>雙調六十字，前後段各五句，四仄韻</p>
<p>馮延巳<br>
  六曲欄杆偎碧樹。楊柳風輕。展盡黃金縷。誰把鈿箏移玉柱。穿簾海燕雙飛去。<br>
  ◎●⊙○○●<font color="#FF6600">●</font>　⊙●○○　◎●○○<font color="#FF6600">●</font>　⊙●◎○○●<font color="#FF6600">●</font>　⊙○◎●○○<font color="#FF6600">●</font><br>
  滿眼遊絲兼落絮。紅杏開時。一霎清明雨。濃睡覺來鶯亂語。驚殘好夢無尋處。<br>
  ◎●⊙○○●<font color="#FF6600">●</font>　⊙●○○　◎●○○<font color="#FF6600">●</font>　⊙●◎○○●<font color="#FF6600">●</font>　⊙○◎●○○<font color="#FF6600">●</font></p>
<p>此詞為《蝶戀花》正體，宋、元人俱如此填。馮詞別首，前段起句〔霜落小園瑤草短〕，霜字平聲，小字仄聲；第二、三句〔瘦葉和風，惆悵芳時換〕，瘦安仄聲，惆字平聲；第四句〔舊恨新愁都不管〕，舊字仄聲，新字平聲；第五句〔捲簾雙鵲驚飛去〕，捲字仄聲，雙字平聲；後段起句〔心若垂楊千萬縷〕，心字平聲，又一首〔淚眼倚樓頻獨語〕，倚字仄聲；第二句〔水闊花飛〕，水字仄聲；第三句，又一首〔齊奏雲和曲〕，齊字平聲；第四句〔忽憶當年歌舞伴〕，忽字仄聲，當字平聲；結句〔晚來雙臉啼痕滿〕，晚字仄聲，雙字平聲。譜內可平可仄據此。至杜安世詞，前段起句〔秋日樓臺在空際〕，〔在〕字微拗；李石詞，前段起句〔武陵春色濃如酒〕，平仄全異。宋、元人無如此填者，恐彙參作圖，其體莫辨，附注於此，填者審之。</p>
<p>又一體　雙調六十字，前後段各五句，四仄韻</p>
<p>沈會宗<br>
  漸近朱門香夾道。一片笙歌。依約樓臺杪。野色和煙滿芳草。溪光曲曲山回抱。<br>
  ◎●○○○●<font color="#FF6600">●</font>　◎●○○　⊙●○○<font color="#FF6600">●</font>　◎●○○●○<font color="#FF6600">●</font>　⊙○◎●○○<font color="#FF6600">●</font><br>
  物華不逐人間老。日日春風。在處花枝好。莫恨雲深路難到。劉郎可惜歸來早。<br>
  ◎○◎●○○<font color="#FF6600">●</font>　◎●○○　●●○○<font color="#FF6600">●</font>　◎●⊙○◎○<font color="#FF6600">●</font>　⊙○◎●○○<font color="#FF6600">●</font></p>
<p>此詞與馮詞同，惟前後段第四句及換頭句平仄異。《樂府雅詞》名《轉調蝶戀花》，轉調者，移宮換羽，轉入別調也。字句雖同，音律自異，故另分列。按，沈詞別首〔溪上清明〕詞及杜安世〔整頓雲鬟〕詞、〔池上新秋〕詞，賀鑄〔桃葉園林〕詞、〔排辦張燈〕詞，張元幹〔祥景飛光〕詞及魏氏〔記得來時〕詞，俱與此同，可以參校。沈詞別首，前段起句〔溪上清明初過雨〕，溪字平聲；第二、三句〔春色無多，葉底花如許〕，春字平聲，葉字仄聲；第四句〔輕暖時聞燕雙語〕，輕字平聲；第五句〔等閒飛入誰家去〕，等字仄聲，飛字平聲；杜詞，後段起句〔新翻歸翅雲間燕〕，新字、歸字俱平聲；第二句〔金縷衣寬〕，金字平聲；賀詞，第四句〔離索年多故人少〕，離字平聲，魏詞〔淚濕海棠花枝處〕，海字仄聲，花字平聲；沈詞別首，第五句〔綠楊風裏黃昏鼓〕，綠字仄聲，風字平聲。譜內可平可仄據此，至杜安世〔別浦遲留〕詞與〔任在蘆花〕詞，兩結句亦拗體者，又與此微異，因字句悉同，注明不另錄。</p>
<p>又一體　雙調六十字，前段五句兩協韻、兩仄韻，後段五句四仄韻</p>
<p>石孝友<br>
  別來相思無限期。欲說相思。要見終無計。擬寫相思持送伊。如何盡得相思意。<br>
  ●○○○○●<font color="#3333FF">○</font>協●●○○　●●○○<font color="#FF6600">●</font>　●●○○○●<font color="#3333FF">○</font>協○○●●○○<font color="#FF6600">●</font><br>
  眼底相思心裏事。縱把相思。寫盡憑誰寄。多少相思都做淚。一齊淚損相思字。<br>
  ●●○○○●<font color="#FF6600">●</font>　●●○○　●●○○<font color="#FF6600">●</font>　○●○○○●<font color="#FF6600">●</font>　●○●●○○<font color="#FF6600">●</font></p>
<p>此亦與馮詞同，惟前段平仄韻互協異。按，此詞〔期〕字、〔伊〕字，在平聲四支部，餘皆上聲四寘部、去聲四紙部中字也，即古韻所謂本部三聲協者。宋詞間用古韻，與《中原音韻》純乎北音者不同。<br>
</p>
</body>
</html>
