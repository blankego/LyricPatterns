<html>
<head>
<title>雨中花令</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>雨中花令</b></font> 
</div>
<p>王觀詞，名《送將歸》。按，《雨中花》調，與《夜行船》調最易相混，宋人集中，每多誤刻。今照《花草粹編》所編，以兩結句五字者，為《雨中花》；兩結句六字、七字者，為《夜行船》。</p>
<p>雙調五十一字，前後段各四句，三仄韻</p>
<p>晏殊<br>
  剪翠妝紅欲就。折得清香滿袖。一對鴛鴦眠未足。葉下長相守。<br>
  ◎●⊙○◎<font color="#FF6600">●</font>　◎◎⊙○◎<font color="#FF6600">●</font>　◎●○○○●●　◎●○○<font color="#FF6600">●</font><br>
  莫傍細條尋嫩藕。怕綠刺、罥衣傷手。可惜許、月明風露好。恰在人歸後。<br>
  ◎●◎○○●<font color="#FF6600">●</font>　●◎●　●○○<font color="#FF6600">●</font>　●●●　●○○●●　◎●○○<font color="#FF6600">●</font></p>
<p>此調始於此詞，宋人照此填者，或于前段起句添一字，或于前段第二句添一字，或于後段第二句減一字，或于前後段第三句添一字、攤破句法，一句作兩句，其源皆出於此。惟周紫芝詞，則又裁截慢詞，與此不同。故譜內但以兩段起結句法同者，參校平仄。按，此體前後段第三句，例各七字，此詞後段多一〔許〕字，乃襯字也，與下歐詞〔且〕字同。</p>
<p>又一體　雙調五十一字，前段四句三仄韻，後段五句三仄韻</p>
<p>毛滂<br>
  寒浸東傾不定。更奈櫓聲催緊。堤樹朧明孤月上。黯淡移船影。<br>
  ○●○○●<font color="#FF6600">●</font>　●●●○○<font color="#FF6600">●</font>　○●○○○●●　●●○○<font color="#FF6600">●</font><br>
  舊事十年愁未醒。漸老可奈離恨。今夜有誰知。風中露裏。目斷雲空盡。<br>
  ●●●○○●<font color="#FF6600">●</font>　●●●●○<font color="#FF6600">●</font>　○●●○○　○○●●　●●○○<font color="#FF6600">●</font></p>
<p>此亦晏詞體，惟後段第二句減一字，第三句又添一字，作五字一句、四字一句異，若減去〔有〕字、〔中〕字，即是七字句，亦襯字也。</p>
<p>又一體　雙調五十二字，前後段各五句，三仄韻</p>
<p>歐陽修<br>
  千古都門行路。能使離歌聲苦。送盡行人。花殘春晚。又別東君去。<br>
  ○●○○○<font color="#FF6600">●</font>　○●○○○<font color="#FF6600">●</font>　●●○○　○○○●　●●○○<font color="#FF6600">●</font><br>
  醉藉落花吹暖絮。多少曲堤芳樹。且攜手留連。良辰美景。留作相思處。<br>
  ●●●○○●<font color="#FF6600">●</font>　○●●○○<font color="#FF6600">●</font>　●○●○○　○○●●　○●○○<font color="#FF6600">●</font></p>
<p>此亦晏詞體，但攤破晏詞前後段第三句，作四字兩句異。按，此詞後段第三句，〔且〕字亦襯字。</p>
<p>又一體　雙調五十二字，前後段各五句，三仄韻</p>
<p>毛滂<br>
  池上水寒欲霧。竹暗小窗低戶。數點秋聲。來侵短夢。簷下芭蕉雨。<br>
  ○●●○●<font color="#FF6600">●</font>　●●●○○<font color="#FF6600">●</font>　●●○○　○○●●　○●○○<font color="#FF6600">●</font><br>
  白酒浮蛆雞啄黍。問陶令、幾時歸去。溪月嶺雲。蘋汀蓼岸。總是相思處。<br>
  ●●○○○●<font color="#FF6600">●</font>　●○●　●○○<font color="#FF6600">●</font>　○●●○　○○●●　●●○○<font color="#FF6600">●</font></p>
<p>此與歐詞同，惟後段第三句減去襯字耳。句讀最為整齊，然宋人照此填者亦少。</p>
<p>又一體　雙調五十二字，前後段各五句，三平韻</p>
<p>趙長卿<br>
  淚眼江頭看錦樹。別離又還秋暮。細水浮浮。輕風冉冉。穩送扁舟去。<br>
  ●●○○○●<font color="#FF6600">●</font>　●○●○○<font color="#FF6600">●</font>　●●○○　○○●●　●●○○<font color="#FF6600">●</font><br>
  歸去江山應得助。新詩定須多賦。有雁南來。槐溪千萬。寄我驚人句。<br>
  ○●○○○●<font color="#FF6600">●</font>　○○●○○<font color="#FF6600">●</font>　●●○○　○○○●　●●○○<font color="#FF6600">●</font></p>
<p>此與歐詞同，惟前段起句作七字句異。</p>
<p>又一體　雙調五十四字，前後段各五句，三仄韻</p>
<p>程垓<br>
  舊日愛花心未了。緊峭得、花時一笑。幾日春寒。連宵雨悶。不道幽歡少。<br>
  ◎●◎○○●<font color="#FF6600">●</font>　●◎◎　⊙○◎<font color="#FF6600">●</font>　◎●○○　⊙○◎●　◎●○○<font color="#FF6600">●</font><br>
  記得去年深院悄。畫樑畔、一枝香嫋。說與西樓。後來明月。莫把梨花照。<br>
  ●●◎○○●<font color="#FF6600">●</font>　◎⊙◎　◎○⊙<font color="#FF6600">●</font>　●●○○　◎○⊙●　●●○○<font color="#FF6600">●</font></p>
<p>此詞前後段第一、二句，俱七字，有程詞別首〔聞說海棠〕詞、〔捲地芳春〕詞，劉一止〔十頃疏梅〕詞，趙長卿〔短棹輕舟〕詞可校。劉詞，前段第二句〔折長條嫩香滿袖〕，條字平聲；第三句〔今慶元宵〕，今字平聲；結句〔花共人俱瘦〕，花字平聲；趙詞，後段第二句〔歎光陰自來堪笑〕，陰字平聲。譜內可平可仄據此，餘參所採賀詞、楊詞、王詞。趙詞後段結句〔正是楚天曉〕，楚字仄聲，但宋詞此字從無用仄之例，偶誤，不可從。</p>
<p>又一體　雙調五十五字，前後段各五句，三仄韻</p>
<p>賀鑄<br>
  清滑京江人物秀。富美髮、豐肌素手。寶子餘妍。阿嬌餘韻。獨步秋娘後。<br>
  ○●○○○●<font color="#FF6600">●</font>　●●●　○○●<font color="#FF6600">●</font>　●●○○　●○○●　●●○○<font color="#FF6600">●</font><br>
  奈倦客、情懷先怯酒。問何意、歌顰易皺。弱柳飛綿。繁花結子。做弄場春瘦。<br>
  ●●●　○○○●<font color="#FF6600">●</font>　●○●　○○●<font color="#FF6600">●</font>　●●○○　○○●●　●●○○<font color="#FF6600">●</font></p>
<p>此與程詞同，惟換頭句添一字，作八字句異。</p>
<p>又一體　雙調五十四字，前後段各五句，三仄韻</p>
<p>楊無咎<br>
  早已是、花魁柳冠。更絕唱、不容同伴。畫鼓低敲。紅牙隨應。著個人勾喚。<br>
  ◎◎●　○○◎<font color="#FF6600">●</font>　●●●　●○○<font color="#FF6600">●</font>　●●○○　○○○●　●●○○<font color="#FF6600">●</font><br>
  慢引鶯喉千樣囀。聽過處、幾多嬌怨。換羽移宮。偷聲減字。不顧人腸斷。<br>
  ●●○○○●<font color="#FF6600">●</font>　○●●　●○○<font color="#FF6600">●</font>　●●○○　○○●●　●●○○<font color="#FF6600">●</font></p>
<p>此與程詞同，惟前段起句作上三下四句法異。按，《逃禪集》三首皆然，故採以備體。楊詞別首，前段起句〔堪惆悵，紅塵千里〕，堪字、惆字、千字俱平聲，譜內參之，其餘可平可仄，詳見程詞。</p>
<p>又一體　雙調五十三字，前後段各五句，三仄韻</p>
<p>趙長卿<br>
  龜甲爐煙輕嫋。簾櫳靜、乳鶯啼曉。拂掠新妝。時宜頭面。繡草冠兒小。<br>
  ○●○○○<font color="#FF6600">●</font>　○○●　●○○<font color="#FF6600">●</font>　●●○○　○○○●　●●○○<font color="#FF6600">●</font><br>
  衫子搡藍初著了。身材稱、就中恰好。手撚雙紈。菱花重照。帶朵宜男草。<br>
  ○●○○○●<font color="#FF6600">●</font>　○○●　●○●<font color="#FF6600">●</font>　●●○○　○○○●　●●○○<font color="#FF6600">●</font></p>
<p>此與毛詞同，惟前段第二句添一字，作七字句異。</p>
<p>又一體　雙調五十六字，前後段各五句，三仄韻</p>
<p>王觀<br>
  百尺清泉聲陸續。映瀟灑、碧梧翠竹。面千步回廊。重重簾幕。小枕欹寒玉。<br>
  ●●○○○●<font color="#FF6600">●</font>　●○●　●○●<font color="#FF6600">●</font>　●○●○○　○○○●　●●○○<font color="#FF6600">●</font><br>
  試展鮫綃看畫軸。見一片、瀟湘凝綠。待玉漏穿花。銀河垂地。月上欄杆曲。<br>
  ●●○○○●<font color="#FF6600">●</font>　●●●　○○○<font color="#FF6600">●</font>　●●●○○　○○○●　●●○○<font color="#FF6600">●</font></p>
<p>此亦與程詞同，惟前後段第三句添一字，作五字句異。按，《樂府雅詞》選此詞，前後段起二句，作〔白石清泉聲陸續，瀟灑碧梧翠竹。〕〔閑拂霜綃看畫軸，一片瀟湘秋綠〕，各減一字，今從《花草粹編》刊本。</p>
<p>又一體　雙調六十一字，前後段各四句，四仄韻</p>
<p>張先<br>
  近鬢彩鈿雲雁細。大雲雁、小雲雁、好容貌、花枝爭媚。<br>
  ●●●○○●<font color="#FF6600">●</font>　●○●　●○●　●○●　○○○<font color="#FF6600">●</font><br>
  花枝十二學雙燕、同棲還並翅。雙燕子、我合著、你難分離。<br>
  ○○●●●○●　○○○●<font color="#FF6600">●</font>　○●●　●●●　●○○<font color="#FF6600">●</font> 
  <br>
  合著這佛面、前生應佈施。金浮圖你更看、娥眉下秋水。<br>
  ○●●●●　○○○●<font color="#FF6600">●</font>　○○●●●●　○○●○<font color="#FF6600">●</font><br>
  眉十似賽九底、見他三五二。胡草正悶裏、也須歡喜、悶子<br>
  ●●●●●●　●○○●<font color="#FF6600">●</font>　○●●●●　●○○●　●<font color="#FF6600">●</font></p>
<p>此詞異於各家者，以前後段第三句押韻，又攤破四字兩句，作八字一句耳。按，前段結句〔我〕字、〔你〕字，後段起句〔這〕字，第二句〔下〕字，第三句〔底〕字，結句〔正〕字、〔也〕字，此皆襯字，若都減去，亦是此調正格，前後未嘗不整齊也。每句下皆自注骰子格名。</p>
<p>又一體　雙調七十字，前後段各七句，三平韻</p>
<p>周紫芝<br>
  山雨細、泉生幽谷。水滿平田。雪繭紅蠶熟後。黃雲隴麥秋間。<br>
  ○●●　○○○●　●●○<font color="#FF6600">○</font>　●●○○●●　○○●●○<font color="#FF6600">○</font><br>
  武陵煙暖。數聲雞犬。別是山川。<br>
  ●○○●　●○○●　●●○<font color="#FF6600">○</font><br>
  嗟老去、倦遊蹤跡。長恨華顛。行盡吳頭楚尾。空慚萬壑千岩。<br>
  ○●●　●○○●　○●○<font color="#FF6600">○</font>　○●○○●●　○○●●○<font color="#FF6600">○</font><br>
  不如休也。一菴歸去。依舊雲山。<br>
  ●○○●　●○○●　○●○<font color="#FF6600">○</font></p>
<p>此詞裁截《雨中花慢》平韻詞，其前後段第三句以下，悉皆慢詞中句讀也，因《竹坡詞》有此調，名《雨中花令》，並為編入，平仄無別首可校。<br>
</p>
</body>
</html>
