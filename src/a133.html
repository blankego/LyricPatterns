<html>
<head>
<title>憶少年</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>憶少年</b></font></div>
<p>萬俟詠詞，有〔上隴首、凝眸天四闊〕句，名《隴首山》；朱敦儒詞，名《十二時》；元劉秉忠詞，有〔恨桃花流水〕句，更名《桃花曲》。</p>
<p>雙調四十六字，前段五句兩仄韻，後段四句三仄韻</p>
<p>晁補之<br>
  無窮官柳。無情畫舸。無根行客。南山尚相送。只高城人隔。<br>
  ⊙○⊙●　⊙○◎●　⊙○⊙<font color="#FF6600">●</font>　○○●⊙●　●⊙○○<font color="#FF6600">●</font><br>
  罨畫園林溪紺碧。算重來、盡成陳跡。劉郎鬢如此。況桃花顏色。<br>
  ●●○○○●<font color="#FF6600">●</font>　◎⊙⊙　●⊙○<font color="#FF6600">●</font>　⊙○●⊙●　●⊙○⊙<font color="#FF6600">●</font></p>
<p>此調以此詞為正體，若曹詞不過於換頭句添一字也。前段第一、二、三句，萬俟詠詞〔隴雲溶泄，隴山峻秀，隴泉嗚咽〕，三隴字俱仄聲；第二句，趙彥端詞〔逢花如露〕，如字平聲；第三句，無名氏詞〔盈盈脈脈〕，上脈字仄聲；第五句，萬俟詞〔已不勝愁絕〕，不字仄聲；後段第二句，萬俟詞〔更一聲、塞雁淒切〕，一字、雁字俱仄聲，謝懋詞〔秋千外、臥紅堆碧〕，秋字平聲，外字仄聲；第三句，趙詞〔與君醉千歲〕，與字仄聲，萬俟詞〔征書待寄遠〕，寄字仄聲；第四句，無名氏詞〔忽一聲長笛〕，一字仄聲。譜內可平可仄據此，餘參曹詞。</p>
<p>又一體　雙調四十七字，前段五句兩仄韻，後段四句三仄韻</p>
<p>曹組<br>
  年時酒伴。年時去處。年時春色。清明又近也。卻天涯為客。<br>
  ○○●●　○○●●　○○○<font color="#FF6600">●</font>　○○●●●　●○○○<font color="#FF6600">●</font><br>
  念過眼、光陰難再得。想前歡、盡成陳跡。登臨恨如此。把欄杆暗拍。<br>
  ●●●　○○○●<font color="#FF6600">●</font>　●○○　●○○<font color="#FF6600">●</font>　○○●○●　●○○●<font color="#FF6600">●</font></p>
<p>此即晁詞體，惟換頭句添一字，作八字句異。萬俟詠詞〔上隴首、凝眸天四闊〕，孫道絢詞〔正雨後〕梨花幽豔白〕，並與此同。《詞律》謂無第二首可訂，非也。<br>
</p>
</body>
</html>
