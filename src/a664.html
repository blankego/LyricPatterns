<html>
<head>
<title>憶舊遊</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>憶舊遊</b></font></div>
<p>調始《清真樂府》，一名《憶舊遊慢》。</p>
<p>雙調一百二字，前段十一句四平韻，後段十一句五平韻</p>
<p>周邦彥<br>
  記愁橫淺黛。淚洗紅鉛。門掩秋宵。墜葉驚離思。聽寒蛩夜泣。亂雨蕭蕭。<br>
  ●⊙○◎●　◎●○○　⊙●○<font color="#FF6600">○</font>　◎◎○○●　●⊙○◎●　◎●○<font color="#FF6600">○</font><br>
  鳳釵半脫雲鬢。窗影燭花搖。漸暗竹敲涼。疏螢照曉。兩地魂消。<br>
  ◎⊙●◎○●　⊙●●○<font color="#FF6600">○</font>　●◎●○○　⊙○◎●　◎●○<font color="#FF6600">○</font><br>
  迢迢。問音信。道徑底花陰。時認鳴鑣。也擬臨朱戶。歎因郎憔悴。羞見郎招。<br>
  ○<font color="#FF6600">○</font>　●○●　●◎◎⊙⊙　⊙●○<font color="#FF6600">○</font>　◎◎○⊙●　●⊙○⊙●　⊙●○<font color="#FF6600">○</font><br>
  舊巢更有新燕。楊柳拂河橋。但滿目京塵。東風竟日吹露桃。<br>
  ◎⊙◎◎○●　⊙●●○<font color="#FF6600">○</font>　●◎●○○　⊙○◎●○●<font color="#FF6600">○</font></p>
<p>此調以此詞為正體，方千里、楊澤民、陳允平、趙以夫、張炎等詞，俱依此填。若吳詞之減字，周詞、劉詞之添字，皆變格也。前段起句，例作上一下四句法，彭泰翁詞，作〔平環扶殘醉〕，此亦偶誤，不可從。後段結句，例作拗體，填者辨之。按，張炎詞，前段第四句〔休問神仙事〕，休字平聲；第五、六句〔正綠章封事，飛上層青〕，綠字仄聲；第七句〔忘了牡丹名字〕，了字仄聲；第十句〔採芳難贈〕，採字仄聲；後段第八句〔露臺深鎖丹氣〕，深字平聲；第九句〔醉後醒還驚〕，醉字仄聲；第十句〔縱忘卻歸期〕，忘字平聲；第十一句〔鶴衣散影都是雪〕，鶴字仄聲，又〔陽關西出無故人〕，西字平聲。譜內可平可仄據此，餘參所採諸詞。</p>
<p>又一體　雙調一百二字，前段十一句四平韻，後段十句四平韻</p>
<p>張炎<br>
  記瓊筵卜夜。花檻移春。同惱鶯嬌。暗水流花徑。正無風院落。銀燭遲銷。<br>
  ●○○●●　○●○○　○●○<font color="#FF6600">○</font>　●●○○●　●○○●●　○●○<font color="#FF6600">○</font><br>
  鬧枝淺壓髫髻。香臉泛紅潮。甚如此遊情。還將樂事。輕趁冰綃。<br>
  ●○●●○●　○●●○<font color="#FF6600">○</font>　●○●○○　○○●●　○●○<font color="#FF6600">○</font><br>
  飄零又成夢。但長歌嫋嫋。柳色迢迢。一葉江心冷。望美人不見。隔浦難招。<br>
  ○○●○●　●○○●●　●●○<font color="#FF6600">○</font>　●●○○●　●●○●●　●●○<font color="#FF6600">○</font><br>
  認得舊時鷗鷺。重過月明橋。溯萬里天風。清聲漫憶何處簫。<br>
  ●●●○○●　○●●○<font color="#FF6600">○</font>　●●●○○　○○●●○●<font color="#FF6600">○</font></p>
<p>此與周詞同，惟換頭句不押短韻異。</p>
<p>又一體　雙調一百二字，前後段各十句，四平韻</p>
<p>吳文英<br>
  送人猶未苦。苦送春、隨人去天涯。片紅都飛盡。正陰陰潤綠。暗裏啼鴉。<br>
  ●○○●●　●●○　○○●○<font color="#FF6600">○</font>　●○○○●　●○○●●　●●○<font color="#FF6600">○</font><br>
  賦情頓雪雙鬢。飛夢逐塵沙。歎病渴淒涼。分香瘦減。兩地看花。<br>
  ●○●●○●　○●●○<font color="#FF6600">○</font>　●●●○○　○○●●　●●○<font color="#FF6600">○</font><br>
  西湖斷橋路。想繫馬垂楊。依舊攲斜。葵麥迷煙處。問離巢孤燕。飛過誰家。<br>
  ○○●○●　●●●○○　○●○<font color="#FF6600">○</font>　○●○○●　●○○○●　○●○<font color="#FF6600">○</font><br>
  故人為寫深怨。空壁掃秋蛇。但醉上吳台。殘陽草色歸思賒。<br>
  ●○●●○●　○●●○<font color="#FF6600">○</font>　●●●○○　○○●●○●<font color="#FF6600">○</font></p>
<p>此與周詞同，惟前段第二、三句作上三下五八字一句，換頭句不藏短韻異。</p>
<p>又一體　雙調一百三字，前後段各十一句，四平韻</p>
<p>周密<br>
  記移燈剪雨。換火篝香。去歲今朝。乍見翻疑夢。向梅邊攜手。笑挽吟橈。<br>
  ●○○●●　●●○○　●●○<font color="#FF6600">○</font>　●●○○●　●○○○●　●●○<font color="#FF6600">○</font><br>
  依依故人情味。歌舞試春嬌。對婉娩年芳。漂零身世。酒趁愁消。<br>
  ○○●○○●　○●●○<font color="#FF6600">○</font>　●●●○○　○○○●　●●○<font color="#FF6600">○</font><br>
  天涯未歸客。望錦羽沈沈。翠水迢迢。歎菊荒薇老。負故人猿鶴。舊隱難招。<br>
  ○○●○●　●●●○○　●●○<font color="#FF6600">○</font>　●●○○●　●●○○●　●●○<font color="#FF6600">○</font><br>
  疏花漫捺愁思。無。到寒梢。但夢繞西陵。空江冷月。魂斷隨潮。<br>
  ○○●●○●　○●●○<font color="#FF6600">○</font>　●●●○○　○○●●　○●○<font color="#FF6600">○</font></p>
<p>此亦與周詞同，惟換頭句不藏短韻，後段結句添一字、作四字兩句異。</p>
<p>又一體　雙調一百四字，前段十一句四平韻，後段十二句五平韻</p>
<p>周密<br>
  記花陰剪燭。柳影飛梭。庭戶東風。彩筆爭春豔。任香迷舞袖。醉憶歌叢。<br>
  ●○○●●　●●○○　○●○<font color="#FF6600">○</font>　●●○○●　●○○●●　●●○<font color="#FF6600">○</font><br>
  畫簾靜捲芳晝。雲剪玉璁瓏。奈恨絕冰弦。塵侵翠譜。別鳳引離鴻。<br>
  ●○●●○●　○●●○<font color="#FF6600">○</font>　●●●○○　○○●●　●●●○<font color="#FF6600">○</font><br>
  鴛籠。怨春遠。但翠冷閑階。墜粉飄紅。事逐年華換。歎水流花謝。燕去樓空。<br>
  ○<font color="#FF6600">○</font>　●○●　●●●○○　●●○<font color="#FF6600">○</font>　●●○○●　●●○○●　●●○<font color="#FF6600">○</font><br>
  繡鴛暗老薇徑。殘夢繞雕籠。悵寶瑟無聲。愁痕沁碧。江上孤峰。<br>
  ●○●●○●　○●●○<font color="#FF6600">○</font>　●●●○○　○○●●　○●○<font color="#FF6600">○</font></p>
<p>此詞前結五字句，後結四字兩句，與周邦彥詞異。</p>
<p>又一體　雙調一百三字，前段十一句四平韻，後段十句五平韻</p>
<p>劉將孫<br>
  正落花時節。憔悴東風。綠滿愁痕。悄客夢、驚呼伴侶。斷鴻有約。回泊歸雲。<br>
  ●●○○●　○●○○　●●○<font color="#FF6600">○</font>　●●●　○○●●　●○●●　○●○<font color="#FF6600">○</font><br>
  江空共道惆悵。夜雨隔篷聞。盡世外縱橫。人間恩怨。細酌重論。<br>
  ○○●●○●　●●●○<font color="#FF6600">○</font>　●●●○○　○○○●　●●○<font color="#FF6600">○</font><br>
  歎他鄉異縣。渺舊雨新知。歷落情真。匆匆那忍別。料當君思我。我亦思君。<br>
  ●○○●●　●●●○○　●●○<font color="#FF6600">○</font>　○○○●●　●○○○●　●●○<font color="#FF6600">○</font><br>
  人生自非麋鹿。無計久同群。此去重消魂。黃昏細雨深閉門。<br>
  ○○●○○●　○●●○<font color="#FF6600">○</font>　●●●○<font color="#FF6600">○</font>　○○●●○●<font color="#FF6600">○</font></p>
<p>此亦與周邦彥詞同，惟前段第四句添二字，第五句減一字，後段第九句多押一韻異。<br>
</p>
</body>
</html>
