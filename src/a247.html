<html>
<head>
<title>浪淘沙令</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>浪淘沙令</b></font> 
</div>
<p>雙調五十四字，前後段各五句，四平韻</p>
<p>南唐李煜<br>
  簾外雨潺潺。春意闌珊。羅衾不耐五更寒。夢裏不知身是客。一晌貪歡。<br>
  ⊙●●○<font color="#FF6600">○</font>　⊙●○<font color="#FF6600">○</font>　⊙○◎●●○<font color="#FF6600">○</font>　◎●◎○○●●　◎●○<font color="#FF6600">○</font><br>
  獨自莫憑欄。無限江山。別時容易見時難。流水落花春去也。天上人間。<br>
  ◎●●○<font color="#FF6600">○</font>　⊙●○<font color="#FF6600">○</font>　◎○⊙●●○<font color="#FF6600">○</font>　⊙●◎○○●●　⊙●○<font color="#FF6600">○</font></p>
<p>此調平韻者，以此詞為正體，若杜詞之或減字、或添字，柳詞之減字，皆變格也。此詞前後段兩起句俱五字，宋、元人俱本此填。按，李詞別首，前段第一句〔往事只堪哀〕，往字仄聲；晏幾道詞，前段第四句〔惟恨花前攜手處〕，惟字平聲；後段第四句〔曳雨牽雲留客醉〕，牽字平聲；歐陽修詞，後段結句〔特地魂消〕，特字仄聲。譜內可平可仄據之，餘參杜詞、柳詞。又按，石孝友詞〔好恨這風兒，催俺分離。船兒吹得去如飛。因甚眉兒吹不展，叵耐風兒。不是這船兒，載起相思？船兒若念我孤棲。載取人人篷底睡，感謝風兒。〕前後段疊用四〔兒〕字韻，此乃獨木橋體，用韻遊戲，非別是一體也。</p>
<p>又一體　雙調五十三字，前後段各五句，四平韻</p>
<p>杜安世<br>
  後約無憑。往事堪驚。秋蛩永夜繞床鳴。輾轉尋思求好夢。還又難成。<br>
  ●●○<font color="#FF6600">○</font>　●●○<font color="#FF6600">○</font>　○○●●●○<font color="#FF6600">○</font>　●●○○○●●　○●○<font color="#FF6600">○</font><br>
  愁思若浮雲。消盡重生。佳人何處獨盈盈。可惜一天無用月。空為誰明。<br>
  ○●●○<font color="#FF6600">○</font>　○●○<font color="#FF6600">○</font>　○○○●●○<font color="#FF6600">○</font>　●●●○○●●　○●○<font color="#FF6600">○</font></p>
<p>此即李詞體，惟前段起句減一字異。此詞汲古閣本，後段結句多一〔照〕字。按，李之儀〔霞捲雲舒〕詞，正與此同。後段結句〔略借工夫〕，原只四字，因為校正。《詞律》論李詞，前段起句，疑脫一字。按杜詞二首，前段起句皆四字，後段起句皆五字可證。蓋詞中換頭句，或多一字，或多二、三字，謂之〔過變〕，原不拘定前後如一也。</p>
<p>又一體　雙調五十五字，前段六句四平韻，後段五句四平韻</p>
<p>杜安世<br>
  簾外微風。雲雨回蹤。銀釭燼冷錦幃中。枕上深盟。年少心事。陡頓成空。<br>
  ○●○<font color="#FF6600">○</font>　○●○<font color="#FF6600">○</font>　○○●●●○<font color="#FF6600">○</font>　●●○○　○●○●　●●○<font color="#FF6600">○</font><br>
  嶺外白頭翁。到沒由逢。一床鴛被疊香紅。明月滿庭花似繡。悶不見蟲蟲。<br>
  ●●●○<font color="#FF6600">○</font>　●●○<font color="#FF6600">○</font>　●○○●●○<font color="#FF6600">○</font>　○●●○○●●　●●●○<font color="#FF6600">○</font></p>
<p>此詞前段〔年少心事〕句，後段〔悶不見蟲蟲〕句，疑有脫誤。但按安世仄韻詞，句讀與此如一，自應採入以備一體，舊譜刪之者誤。</p>
<p>又一體　雙調五十二字，前後段各五句，四平韻</p>
<p>柳永<br>
  有個人人。飛燕精神。急鏘環佩上華裀。促拍盡隨紅袖舉。風柳腰身。<br>
  ●●○<font color="#FF6600">○</font>　○●○<font color="#FF6600">○</font>　●○○●●○<font color="#FF6600">○</font>　●●●○○●●　○●○<font color="#FF6600">○</font><br>
  簌簌輕裙。妙盡尖新。曲終獨立斂香塵。應是四肢嬌困也。眉黛雙顰。<br>
  ●●○<font color="#FF6600">○</font>　●●○<font color="#FF6600">○</font>　●○●●●○<font color="#FF6600">○</font>　○●●○○●●　○●○<font color="#FF6600">○</font></p>
<p>此詞汲古閣本，首句誤刻〔有一個人人〕，第四句〔促拍〕，脫一〔拍〕字，今從《花草粹編》改定。又，《高麗史‧樂志》載宋所賜大晟樂，有此詞，與《花草粹編》同。按，此即李煜詞體，不過前後段兩起句，各減去一字耳。《詞律》因《樂章集》調名加以令字，另收在後，不知宋詞字數少者為令，字數多者為慢。即李煜詞，在本集原名《浪淘沙令》，《詞律》自未考索耳。</p>
<p>又一體　雙調五十四字，前後段各四句，四仄韻</p>
<p>宋祁<br>
  少年不管。流光如箭。因循不覺韶華換。到如今、始惜月滿花滿酒滿。<br>
  ●○●<font color="#FF6600">●</font>　○○○<font color="#FF6600">●</font>　○○●●○○<font color="#FF6600">●</font>　●○○　●●●●○●●<font color="#FF6600">●</font><br>
  扁舟欲解垂楊岸。尚同歡宴。日斜歌闋將分散。倚蘭橈、望水遠天遠人遠。<br>
  ○○●●○○<font color="#FF6600">●</font>　●○○<font color="#FF6600">●</font>　●○○●○○<font color="#FF6600">●</font>　●○○　●●●○●○<font color="#FF6600">●</font></p>
<p>押仄韻者，只有宋、杜二詞，句讀各異，俱無宋、元詞可校。此詞前結三滿字，後結三遠字，皆上聲，不可用去聲字替。按，何抽〔宴清都〕詞，前段結句〔天遠山遠水遠人遠〕，疊用四遠字，其源蓋出於此。</p>
<p>又一體　雙調五十五字，前段六句三仄韻，後段五句四仄韻</p>
<p>杜安世<br>
  又是春暮。落花飛絮。子規啼盡斷腸聲。鞦韆庭院。紅旗彩索。淡煙疏雨。<br>
  ●●○<font color="#FF6600">●</font>　●○○<font color="#FF6600">●</font>　●○○●●○○　○○○●　○○●●　●○○<font color="#FF6600">●</font><br>
  念念相思苦。黛眉長聚。碧池驚散睡鴛鴦。當初容易分飛去。恨孤負歡侶。<br>
  ●●○○<font color="#FF6600">●</font>　●○○<font color="#FF6600">●</font>　●○○●●○○　○○○●○○<font color="#FF6600">●</font>　●○●○<font color="#FF6600">●</font></p>
<p>此與押平韻〔簾外微風〕詞，句讀悉同。</p>
</body>
</html>
