<html>
<head>
<title>倒犯</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>倒犯</b></font></div>
<p>調始《清真樂府》，一名《吉了犯》。</p>
<p>雙調一百二字，前段九句六仄韻，後段十一句六仄韻</p>
<p>周邦彥<br>
  霽景、對霜蟾乍升。素煙如掃。千林夜縞。徘徊處、漸移深窈。<br>
  ●●　●○○●○　●○○<font color="#FF6600">●</font>　○○●<font color="#FF6600">●</font>　○○●　●○○<font color="#FF6600">●</font><br>
  何人正弄、孤影蹁躚西窗悄。冒露冷貂裘。玉斝邀雲表。共寒光、飲清醥。<br>
  ○○●●　○●○○○○<font color="#FF6600">●</font>　●●●○○　◎●○○<font color="#FF6600">●</font>　●○○　●○<font color="#FF6600">●</font><br>
  淮左舊遊。記送行人。歸來山路窵。駐馬望素魄。印遙碧。金樞小。<br>
  ○●◎○　●●○○　○○○●<font color="#FF6600">●</font>　●●●◎●　●○●　○⊙<font color="#FF6600">●</font><br>
  愛秀色、初娟好。念漂浮、綿綿思遠道。料異日宵征。必定還相照。奈何人自老。<br>
  ●●●　○○<font color="#FF6600">●</font>　●⊙○　○⊙○◎<font color="#FF6600">●</font>　◎●●○○　◎●○○<font color="#FF6600">●</font>　●○○●<font color="#FF6600">●</font></p>
<p>此調以此詞為正體，若吳詞、陳詞之句讀或異，皆變格也。此調前段起句七字，上二字例作一讀，如方千里和詞〔盡日、任梧桐自飛，翠階慵掃〕，悉照此填，不可誤作上三下四句法。此詞可平可仄，悉參吳、陳二詞。</p>
<p>又一體　雙調一百二字，前段十句六仄韻，後段十一句六仄韻</p>
<p>吳文英<br>
  茂苑、共鶯花醉吟。歲寒如許。江湖夜雨。傳書問、雁多幽阻。<br>
  ●●　●○○●○　●○○<font color="#FF6600">●</font>　○○●<font color="#FF6600">●</font>　○○●　●○○<font color="#FF6600">●</font><br>
  清溪上。慣來往扁舟、輕如羽。到興懶歸來。玉冷耕雲圃。按瓊簫。賦金縷。<br>
  ○○●　●○●○○　○○<font color="#FF6600">●</font>　●●●○○　●●○○<font color="#FF6600">●</font>　●○○　●○<font color="#FF6600">●</font><br>
  回首詞場。動地聲名。春雷初啟戶。枕水臥漱石。數間屋。梅一塢。<br>
  ○●○○　●●○○　○○○●<font color="#FF6600">●</font>　●●●●●　●○●　○●<font color="#FF6600">●</font><br>
  待共結、良朋侶。載清樽。隨花追野步。要未若城南。分取溪隈住。晝長看柳舞。<br>
  ●●●　○○<font color="#FF6600">●</font>　●●○　○○○●<font color="#FF6600">●</font>　○●●○○　○●○○<font color="#FF6600">●</font>　●○○●<font color="#FF6600">●</font></p>
<p>此與周詞同，惟前段第五、六句，作三字一句、八字一句異。</p>
<p>又一體　雙調一百二字，前段十句六仄韻，後段十一句六仄韻</p>
<p>陳允平<br>
  百尺鳳凰樓。碧天暮雲初掃。冰華散縞。雙鸞駕、鏡懸空窈。<br>
  ●●●○○　●○●○○<font color="#FF6600">●</font>　○○●<font color="#FF6600">●</font>　○○●　●○○<font color="#FF6600">●</font><br>
  婆娑桂影。香滿西風欄杆悄。漸玉魄金輝。飛度千山表。餌元霜。醉瓊醥。<br>
  ○○●●　○●○○○○<font color="#FF6600">●</font>　●●●○○　○●○○<font color="#FF6600">●</font>　●○○　●○<font color="#FF6600">●</font><br>
  身在九霄。獨步丹梯。飄飄輕霧窵。縹緲廣寒殿。覺塵世。山河小。<br>
  ○●●○　●●○○　○○○●<font color="#FF6600">●</font>　●●●○●　●○●　○○<font color="#FF6600">●</font><br>
  愛十二、瓊樓好。算誰知、消息盈虛道。任地久天長。今古無私照。但仙娥不老。<br>
  ●●●　○○<font color="#FF6600">●</font>　●○○　○●○○<font color="#FF6600">●</font>　●●●○○　○●○○<font color="#FF6600">●</font>　●○○●<font color="#FF6600">●</font></p>
<p>此和周詞，惟前段第一句五字，第二句六字異。按，楊澤民詞，〔畫舫並仙舟，遠窺眉黛新掃〕，正與此同。</p>
<p></p>
</body>
</html>
