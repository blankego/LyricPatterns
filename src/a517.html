<html>
<head>
<title>掃地遊</title>
<meta http-equiv="Content-Type" content="text/html; charset=utf-8">
</head>

<body bgcolor="#FFFFFF" text="#000000" background="1.gif">
<div align="center"><font color="#FF6600" size="+3" face="標楷體"><b>掃地遊</b></font></div>
<p>調見《清真詞》，因詞有〔占地持杯，掃花尋路〕句，取以為名，又名《掃花遊》。</p>
<p>雙調九十五字，前段十一句六仄韻，後段十句七仄韻</p>
<p>周邦彥<br>
  曉陰翳日。正霧靄煙橫。遠迷平楚。暗黃萬縷。聽鳴禽按曲。小腰欲舞。<br>
  ◎○●●　●●●○○　◎○○<font color="#FF6600">●</font>　●○●<font color="#FF6600">●</font>　●○○◎●　●○◎<font color="#FF6600">●</font><br>
  細繞回堤。駐馬河橋避雨。信流去。問一葉怨題。今到何處。<br>
  ●●⊙○　●●⊙○○<font color="#FF6600">●</font>　●○<font color="#FF6600">●</font>　●◎◎●○　⊙◎○<font color="#FF6600">●</font><br>
  春事能幾許。任占地持杯。掃花尋路。淚珠濺俎。歎將愁度日。病傷幽素。<br>
  ⊙◎⊙◎<font color="#FF6600">●</font>　●◎●○○　◎⊙⊙<font color="#FF6600">●</font>　◎○●<font color="#FF6600">●</font>　●⊙⊙◎◎　●○○<font color="#FF6600">●</font>　<br>
  恨入金徽。見說文君更苦。黯凝佇。掩重關、遍城鐘鼓。<br>
  ●●○○　◎●⊙○◎<font color="#FF6600">●</font>　◎○<font color="#FF6600">●</font>　●○○　●○⊙<font color="#FF6600">●</font></p>
<p>此調以此詞為正體，若楊詞之多押一韻，王詞之減字，皆變體也。宋、元人填此調者，其字、句、韻悉同，惟王沂孫詞，前後段第五、六句〔但匆匆，暗裏換將花去〕、〔想參差，漸滿野塘山路〕，吳文英詞，前段第五、六句〔想玉人，誤惜章台春色〕，張炎詞，後段第五、六句〔步仙風，怕有採芝人到〕，俱作上三下六句法，與此詞小異。按，前段第一句，王沂孫詞〔商飆乍發〕，商字平聲；第三句，王詞〔蕭蕭還住〕，上蕭字平聲；第五、六句，張翥詞〔悵香銷塵土，淚殷玉井〕，塵字平聲；第七句，張炎詞〔幾日不來〕，不字仄聲；第八句，張半湖詞〔料想酒闌歌罷〕，酒字仄聲，歌字平聲；第十句，吳文英詞〔似山陰夜晴〕，山陰二字俱平聲；第十一句，吳詞〔勝看花好〕，勝字仄聲，看字平聲；後段第一句，陳允平詞〔後期重細許〕，後字仄聲，期字平聲，吳詞〔芳架雪未掃〕，掃字仄聲，張半湖詞〔窗外竹聲打〕，聲字平聲；第二、三句，張炎詞〔聽虛籟泠泠，飛下孤峭〕，虛字、飛字俱平聲，下字仄聲，吳詞〔和風築東風，宴歌曲水〕，曲字仄聲；第四句，張炎詞〔山空翠老〕，山字平聲；第五句，張半湖詞〔喚石鼎烹茶〕，石鼎二字俱仄聲，烹茶二字俱平聲；第八句，張炎詞〔芳草不除更好〕，芳字平聲，不字仄聲，張半湖詞〔天外新蟾低掛〕，低字平聲；第九句，張半湖詞〔涼無價〕，涼字平聲；第十句，吳詞〔掩重城、暮鐘不到〕，不字仄聲。譜內可平可仄據此，餘參下詞。</p>
<p>又一體　雙調九十五字，前段十一句七仄韻，後段十句七仄韻</p>
<p>楊無咎<br>
  乳鶯囀午。好夢正初醒。小軒清楚。水沈細縷。趁遊絲落絮。緩隨風舞。<br>
  ●●●<font color="#FF6600">●</font>　●●●○○　●○○<font color="#FF6600">●</font>　●○●<font color="#FF6600">●</font>　●○○●●　●○○<font color="#FF6600">●</font><br>
  罥起春心。又是愁雲怨雨。玉人去。遍徙倚舊時。曾並肩處。<br>
  ●●○○　●●○○●<font color="#FF6600">●</font>　●○<font color="#FF6600">●</font>　●●●●○　○●○<font color="#FF6600">●</font><br>
  相望知幾許。縱遠隔雲山。不遮愁路。捧杯薦俎。記低歌麗曲。共論心素。<br>
  ○●○●<font color="#FF6600">●　</font>●●●○○　●○○<font color="#FF6600">●</font>　●○●<font color="#FF6600">●</font>　●○○●●　●○○<font color="#FF6600">●</font><br>
  薄恨斜陽。不道離情最苦。正凝佇。向譙門、又催笳鼓。<br>
  ●●○○　●●○○●<font color="#FF6600">●</font>　●○<font color="#FF6600">●</font>　●○○　●○○<font color="#FF6600">●</font></p>
<p>此和周詞也，惟前段起句多用一韻異。</p>
<p>又一體　雙調九十四字，前段十一句六仄韻，後段十句七仄韻</p>
<p>王沂孫<br>
  小庭蔭碧。遇驟雨疏風。剩紅如掃。翠交徑小。問攀條弄蕊。有誰重到。<br>
  ●○●●　●●●○○　●○○<font color="#FF6600">●</font>　●○●<font color="#FF6600">●</font>　●○○●●　●○○<font color="#FF6600">●</font><br>
  漫說青青。比似花時更好。怎知道。一別漢南。遺恨多少。<br>
  ●●○○　●●○○●<font color="#FF6600">●</font>　●○<font color="#FF6600">●</font>　●●●○　○●○<font color="#FF6600">●</font><br>
  清晝人悄悄。任密護簾寒。暗迷窗曉。舊盟誤了。又新枝嫩子。總隨春老。<br>
  ○●○●<font color="#FF6600">●　</font>●●●○○　●○○<font color="#FF6600">●</font>　●○●<font color="#FF6600">●</font>　●○○●●　●○○<font color="#FF6600">●</font><br>
  漸隔相思。極目長亭路杳。攪懷抱。聽蒙茸、數聲啼鳥。<br>
  ●●○○　●●○○●<font color="#FF6600">●</font>　●○<font color="#FF6600">●</font>　●○○　●○○<font color="#FF6600">●</font></p>
<p>此亦與周詞同，惟前段第十句，減一字異。<br>
</p>
</body>
</html>
