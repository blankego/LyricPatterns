<html>
<head>
<title>憶江南</title>
<meta http-equiv="Content-Type" content="text/html; charset=utf-8">
</head>
<body>

<p>宋王灼《碧雞漫志》：此曲自唐至今，皆南呂宮，字句皆同，止是今曲兩段，蓋近世曲子，無單遍者。按，唐段安節《樂府雜錄》，此詞乃李德裕為謝秋娘作，故名《謝秋娘》，因白居易詞更今名。又名《江南好》。又因劉禹錫詞，有〔春去也，多謝洛城人〕句，名《春去也》。溫庭筠詞，有〔梳洗罷，獨倚望江樓〕句，名《望江南》。皇甫松詞，有〔閑夢江南梅熟日〕句，名《夢江南》。又名《夢江口》。李煜詞名《望江梅》。此皆唐詞單調。至宋詞始為雙調。王安中詞，有〔安陽好，曲水似山陰〕句，名《安陽好》。張滋詞，有〔飛夢去，閑到玉京遊〕句，名《夢仙遊》。蔡真人詞，有〔鏗鐵板，閑引步虛聲〕句，名《步虛聲》。宋自遜詞，名《壺山好》。丘第春詞，名《望蓬萊》。《太平樂府》名《歸塞北》，注大石調。</p>
<p>單調二十七字，五句三平韻</p>
<div>白居易</div>
<pre>江南好。風景舊曾諳。日出江花紅勝火。春來江水綠如藍。能不憶江南。
○⊙●　⊙●●○□　◎●⊙○○●●　⊙○○●●○□　○●●○□</pre>
<p>按，溫庭筠詞：〔千萬恨，恨極在天涯。山月不知心裏事，水風空落眼前花，搖曳碧雲斜。〕正與此同，平仄參之。</p>
<p>又一體　雙調五十四字，前後段各五句三平韻</p>
<div>歐陽修</div>
<pre>江南蝶。斜日一雙雙。身似何郎曾傅粉。心如韓壽愛偷香。天賦與輕狂。
○○●　○●●○□　○●○○○●●　○○○●●○□　○●●○□
微雨過。薄翅膩煙光。才伴遊蜂來小苑。又隨飛絮過東牆。長是為花忙。
○●●　●●●○□　○●○○○●●　●○○●●○□　○●●○□</pre>
<p>此即單調詞加一疊，其可平可仄，與單調詞同。按，《嘯餘譜》錄李煜作，本單調詞兩首，故前後段各韻。且雙調始自宋人，從無用兩韻者，即《海山記》偽託隋詞八闋，亦前後一韻，不可不辨。</p>
<p>又一體　雙調五十九字，前後段各五句兩仄韻、兩平韻</p>
<div>馮延巳</div>
<pre>去歲迎春樓上月。正是西窗。夜涼時節。玉人貪睡墜釵雲。粉銷妝薄見天真。
●●○○○●■　●●○○　●○○■　●○○●●○■●○○●●○□
人非風月長依舊。破鏡塵箏。一夢經年瘦。今宵簾幕颺花陰。空餘枕淚獨傷心。
○○○●○○■換●●○○　●●○○■　○○○●●○□換○○●●●○□</pre>
<p>按，《陽春集》馮詞二首，前後段俱兩平兩仄四換韻，實與唐宋《憶江南》本調不同，因調名同，故為類列。</p>
</body>
</html>
