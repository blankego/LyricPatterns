<html>
<head>
<title>如夢令</title>
<meta http-equiv="Content-Type" content="text/html; charset=utf-8">
</head>
<body>

<p>宋蘇軾詞注：此曲本唐莊宗制，名《憶仙姿》，嫌其名不雅，故改為《如夢令》。蓋因此詞中有〔如夢、如夢〕疊句也。周邦彥又因此詞首句，改名《宴桃源》。沈會宗詞有〔不見、不見〕疊句，名《不見》。張輯詞有〔比著梅花誰瘦〕句，名《比梅》。《梅苑》詞，名《古記》。《鳴鶴餘音》詞，名《無夢令》。魏泰雙調詞，句《如意令》。</p>
<p>單調三十三字，七句五仄韻、一疊韻</p>
<div>後唐莊宗</div>
<pre>曾宴桃源深洞。一曲舞鸞歌鳳。長記別伊時。和淚出門相送。
⊙●⊙○⊙■　◎●◎○⊙■　⊙●●○○　⊙●◎○⊙■
如夢。如夢。殘月落花煙重。
⊙■　⊙■疊⊙●◎○⊙■</pre>
<p>此調以此詞為正體，第五、六句例用疊句。若《梅苑》、《鳴鶴餘音》詞，皆變體也。按，白居易詞，首句〔前度小花靜院〕，靜字仄聲。沈會宗詞，第五、六句〔不見、不見〕，兩不字俱仄聲。白詞，第七句〔記取釵橫鬢亂〕，鬢字仄聲。譜內可平可仄據此，其餘悉參後詞。又按，蘇軾詞，第三句〔喚起百舌兒〕，舌字入聲，宋元人此字從無用仄聲者，當是以入作平，不可泛用上去聲字。</p>
<p>又一體　單調三十三字，七句六仄韻</p>
<div>《梅苑》無名氏</div>
<pre>臘半雪梅初綻。玉屑瓊英碎剪。素豔與清香。別有風流堪羨。
●●●○○■　●●○○●■　●●●○○　●●○○○■
苞嫩。蕊淺。羞破壽陽人面。
○■　●■　○●●○○■</pre>
<p>此詞第五、六句不疊。</p>
<p>又一體　單調三十三字，七句五仄韻、一疊韻</p>
<div>《梅苑》無名氏</div>
<pre>疑是水晶宮殿。雲女天仙寶宴。吟賞欲黃昏。風送一聲羌管。
○●●○○■　○●○○●■　○●●○○　○●●○○■
煙淡。霜淡。月在畫樓西畔。
○■　○■疊●●●○○■</pre>
<p>此詞第五、六句，但疊韻而不疊句。</p>
<p>又一體　單調三十三字，六句四仄韻、一疊韻</p>
<div>《鳴鶴餘音》無名氏</div>
<pre>學道非難非易。怎敢巳而不巳。專下死功夫。
●●○○○■　●●●○●■　○●●○○
悟得長生活計。長生活計。收得精光神氣。
●●○○●■　○○●■疊○●○○○■</pre>
<p>此詞第五、六句作四字一句，即疊上句下四字，與前二體又異。按，此體見《鳴鶴餘音》集，有一段者，有兩段者，詞極鄙俚，故止採一首以備體。　又按，宋趙長卿詞，第四句〔目斷行雲凝佇〕，第五、六句〔凝佇、凝佇〕，即疊第四句韻，與此略同。但〔凝佇〕疊句，與〔如夢〕疊句同，故不另列。</p>
<p>又一體　單調三十三字，七句五平韻、一疊韻</p>
<div>吳文英</div>
<pre>鞦韆爭鬧粉牆。閑看燕紫鶯黃。啼到綠陰處。喚回浪子閑忙。
○○○●●□　○○●●○□　○●●○●　●○●●○□
春光。春光。正是拾翠尋芳。
○□　○□疊●●●●○□</pre>
<p>此詞用平韻，宋人惟吳文英一首，無別詞可校。</p>
<p>又一體　雙調六十六字，前後段各七句五仄韻、一疊韻</p>
<div>魏泰</div>
<pre>炎暑尚餘八日。火老金柔時節。聞道間生賢。儲秀降神崧極。
⊙●◎○●■　●●⊙○⊙■　⊙●◎○○　⊙●◎○○■
無敵。無敵。當代人偷准的。
○■　○■疊⊙●○○◎■
射策當為第一。高躍龍門三級。榮看綠袍新。帝渥必加寵錫。
◎●○○●■　⊙●○○○■　○●●○○　◎●◎○◎■
良弼。良弼。真個國家柱石。
○■　○■疊⊙●●○◎■</pre>
<p>此詞合兩段《如夢令》為一闋，有李、劉詞可校。李詞，前段第一句〔久羨龐眉鶴髮〕，久字仄聲，龐字平聲；第二句〔聞望孔堂烜赫〕，烜字、孔字俱仄聲；第三句〔信得彭喬仙〕，信字仄聲，彭字平聲；第四句〔秘受長生真訣〕，秘字仄聲，長字平聲；第七句〔呂望師周時節〕，呂字仄聲，時字平聲；後段第一句〔才過中秋六日〕，才字平聲；第二句〔對此稱觴忻懌〕，對字仄聲；第四句〔金縷輕調鶯舌〕，金字、輕字、鶯字俱平聲；末句〔九九算猶千百〕，上九字仄聲，千字平聲。譜內可平可仄據此。</p>
</body>
</html>
