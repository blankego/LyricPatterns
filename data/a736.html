<html>
<head>
<title>解連環</title>
<meta http-equiv="Content-Type" content="text/html; charset=utf-8">
</head>

<body>

<p>此調始自柳永，以詞有〔信早梅、偏占陽和〕及〔時有香來，望明豔、遙知非雪〕句，名《望梅》；後因周邦彥詞有〔妙手能解連環〕句，更名《解連環》；張輯詞，有〔把千種舊愁，付與杏樑雨燕〕句，又名《杏樑燕》。</p>
<p>解連環雙調一百六字，前段十一句五仄韻，後段十句五仄韻</p>
<div>柳永</div>
<pre>小寒時節。正同雲暮慘。勁風朝冽。
●○○■　●○○●●　●○○■
信早梅、偏占陽和。向日處。淩晨數枝爭發。
●●○　○●○○　●●●　○○●○○■
時有香來。望明豔、遙知非雪。想玲瓏嫩蕊。弄粉素英。旖旎清絕。
○●○○　●○●　○○○■　●○○●●　●●●○　●●○■
仙姿更誰並列。有幽光映水。疏影籠月。且大家、留倚欄杆。對綠醑飛觥。
○○●○●■　●○○●■　○●○■　●●○　○●○○　●●●○○
錦箋吟闋。桃李繁華。奈彼此、芬芳俱別。等和羹待用。休把翠條漫折。
●○○■　○●○○　●●●　○○○■　●○○●●　○●●○●■</pre>
<p>此調始於此詞，但宋、元人多填周邦彥體，故此調可平可仄，詳注周詞之下。張輯詞，後結〔把千種舊愁，付與杏梁雨燕〕，句讀正與此同，但前段第五、六句〔更細與品題，屢呵冰硯〕，仍照周詞填。</p>
<p>又一體　雙調一百六字，前段十一句五仄韻，後段十句五仄韻</p>
<div>周邦彥</div>
<pre>怨懷無託。嗟情人斷絕。信音遼邈。
●○○■　⊙○○●●　●○○■
縱妙手、能解連環。似風散雨收。霧輕雲薄。
●●◎　⊙●○○　●⊙●◎○　●○○■
燕子樓空。暗塵鎖、一床弦索。想移根換葉。儘是舊時。手種紅藥。
◎●○○　◎⊙●　◎○○■　●⊙○●●　◎●◎○　◎◎○■
汀洲漸生杜若。料舟依岸曲。人在天角。漫記得、當日音書。把閑語閑言。
○○●○●■　●○○●●　⊙◎○■　●●○　○●○○　●⊙●○○
待總燒卻。水驛春回。望寄我、江南梅萼。拌今生、對花對酒。為伊淚落。
●◎○■　●●○○　●◎●　⊙○○■　⊙○⊙　●○●●　●○●■</pre>
<p>此與柳詞同，惟後結作七字一句、四字一句異。宋、元詞俱如此填。按，高觀國詞，前段第八句〔眉黛淺、三眠初歇〕，眉字平聲；吳文英詞，第九句〔想練帷倦人〕，練字仄聲；高詞，第十句〔縈絆遊蜂〕，縈字、遊字俱平聲；結句〔絮飛晴雪〕，飛字平聲，張輯詞，〔移盡更箭〕，移字平聲；張炎詞，後段第三句〔錦箏彈怨〕，錦字仄聲，箏字平聲；高詞，第八句〔恨閑損、春風時節〕，閑字平聲，張詞，〔算惟有、畫欄曾見〕，畫字仄聲；姜夔詞，第九句〔念惟有、夜來皓月〕，有字仄聲。譜內可平可仄據此，餘參柳詞、楊詞。又按，張炎詞，前段第十句〔殘氈擁雪〕，後段第九句〔未羞他、雙燕歸來〕，平仄與諸家不同，譜內不與參校。又，張炎詞，前段第四句〔歎貞元朝士無多〕，貞字平聲；共水村詞，前段起句〔鳳樓倚倦〕，倚字仄聲；蔣捷詞，後段起句〔天漢霽虹似昨〕，漢字仄聲；吳文英詞，第二句〔歎梧桐未秋〕，秋字平聲；黃詞，第四句〔漫記得、栩栩多情〕，上栩字仄聲；吳文英詞，第五句〔向別枕倦醒〕，倦字仄聲；姜夔詞，第八句〔又見在、曲屏近底〕，近字仄聲；高觀國詞，結句〔浸愁千斛〕，千字平聲。遍校宋詞，無如此者，譜內亦不參注平仄。</p>
<p>又一體　雙調一百六字，前後段各十句，五仄韻</p>
<div>楊無咎</div>
<pre>素書誰託。嗟鱗沈雁斷。水遙山邈。
●○○■　○○○●●　●○○■
問別來、幾許離愁。但只覺衣寬。不禁消薄。
●●○　●●○○　●●●○○　●○○■
歲歲年年。又豈是、春光蕭索。自無心、強陪醉笑。負他滿庭花藥。
●●○○　●●●　○○○■　●○○　●○●●　●○●○○■
援琴試彈賀若。盡清於別鶴。悲甚霜角。怎得去、斜擁檀槽。看小品吟商。
○○●○●■　●○○●●　○●○■　●●●　○●○○　●●●○○
玉纖推卻。旋暖熏爐。更自炷、龍津雙萼。正懷思、又還夜永。燭花自落。
●○○■　●●○○　●●●　○○○■　●○○　●○●●　●○●■</pre>
<p>此和周詞也，惟前結唋七字一句、六字一句異。<br>
</p>
</body>
</html>
