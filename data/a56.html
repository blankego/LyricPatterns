<html>
<head>
<title>後庭花破子</title>
<meta http-equiv="Content-Type" content="text/html; charset=utf-8">
</head>

<body>

<p>《太平樂府》注：仙呂調。《唐書‧禮樂志》：夷則羽，俗呼仙呂調。此金元小令，與唐詞《後庭花》、宋詞《玉樹後庭花》異。所謂破子者，以其繁聲入破也。</p>
<p>單調三十二字，七句五平韻</p>
<div>王惲</div>
<pre>綠樹遠連洲。青山壓樹頭。落日高城望。煙霏翠滿樓。
◎◎◎⊙□　⊙⊙◎●□　◎◎○⊙●　○○◎●□
木蘭舟。彼汾一曲。春風佳可遊。
●○□　◎○◎●　⊙○⊙●□</pre>
<p>此調創自金元，有邵亨貞、趙孟頫詞及《太平樂府》、《花草粹編》無名氏詞可校。按，邵詞第一句〔刺船鸚鵡洲〕，鸚字平聲。《太平樂府》詞，第二句〔寸心千古愁〕，寸字仄聲，千字平聲。《花草粹編》詞，〔瑤草妝鏡邊〕，草字仄聲。邵詞，第三句〔江上花無語〕，江字平聲。《花草粹編》詞，〔去年花不老〕，不字仄聲。邵詞，第四句〔天涯人未還〕，人字平聲。《太平樂府》詞，第六句〔風帆無數〕，風字平聲。邵詞，結句〔隔江何處山〕，隔字仄聲。《太平樂府》詞，〔斜陽獨倚樓〕，獨字仄聲。譜內可平可仄據此，餘參下詞。</p>
<p>又一體　單調三十三字，七句五平韻</p>
<div>趙孟頫</div>
<pre>清溪一葉舟。芙蓉兩岸秋。採菱誰家女。歌聲起暮鷗。
○○●●□　○○●●□　●○○○●　○○●●□
亂雲愁。滿頭風雨。戴荷葉、歸去休。
●○□　●○○●　●○●　○●□</pre>
<p>此與王詞同，惟結句多一襯字，作折腰句法異。</p>
</body>
</html>
