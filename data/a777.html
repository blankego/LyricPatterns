<html>
<head>
<title>丹鳳引</title>
<meta http-equiv="Content-Type" content="text/html; charset=utf-8">
</head>

<body>

<p>調見《清真樂府》。</p>
<p>雙調一百十四字，前段十二句四仄韻，後段十一句五仄韻</p>
<div>周邦彥</div>
<pre>迤邐春光無賴。翠藻翻池。黃蜂遊閣。朝來風暴。飛絮亂投簾幕。
⊙●○○○●　●●○○　○○○■　○○⊙●　○●●○○■
生憎暮景。倚牆臨岸。杏靨夭斜。榆錢輕薄。
○○●●　◎○○●　●●○○　○○○■
晝永惟思傍枕。睡起無聊。殘照猶在庭角。
●●○○●●　●●○○　○●○●○■
況是別離氣味。坐來便覺心緒惡。痛引澆愁酒。奈愁濃如酒。無計銷鑠。
●●◎○◎●　●○●●○●■　◎●○○●　●○○⊙●　⊙◎○■
那堪昏暝。蔌蔌半簷花落。弄粉調朱柔素手。問何時重握。
○○○●　◎◎●○○■　●●⊙○○●●　●○○○■
此時此意。長怕人道著。
●○●●　○●○●■</pre>
<p>此調以此詞為正體，方、楊、陳俱有和詞，若吳詞之句讀小異，乃變格也。張翥詞，句讀不同，自成一體，譜內不校注平仄。按，陳允平詞，前段第七句〔還思年少〕，還字平聲；後段起句，〔過了幾番花信〕，花字平聲；楊澤民詞，第三句〔雖有丁嚀語〕，雖字平聲；陳詞，第四句〔把夭桃豔杏〕，豔字仄聲；方千里詞，第七句〔匆匆坐驚搖落〕，匆匆二字俱平聲。譜內可平可仄據此，餘參吳詞。吳詞前段第三句，結字入聲，第七句，刻字入聲，第九句，索字入聲，此皆以入作平，不注平仄。</p>
<p>又一體　雙調一百十四字，前段十二句四仄韻，後段十一句五仄韻</p>
<div>吳文英</div>
<pre>麗景長安人海。避影繁華。結廬深寂。燈窗雪戶。光映夜寒東壁。
●●○○○●　●●○○　●○○■　○○●●　○●●○○■
心凋鬢改。鏤冰刻水。縹簡離離。風簽索索。
○○●●　●○●●　●●○○　○○●■
怕遣花蟲蠹粉。自採秋芸熏架。香泛纖碧。
●●○○●●　●●○○○●　○●○■
更上新梯窈窕。暮山澹著城外色。舊雨江湖遠。問桐陰門巷。燕曾相識。
●●○○●●　●○●●○●■　●●○○●　●○○○●　●○○■
吟壺天小。不覺翠連雲隔。桂斧月宮三萬手。記元和通籍。
○○○●　●●●○○■　●●●○○●●　●○○○■
軟紅滿路。誰聘幽素客。
●○●●　○●○●■</pre>
<p>此與周詞同，惟前結作六字兩句、四字一句異。</p>
<p>又一體　雙調一百字，前段十句五仄韻，後段九句五仄韻</p>
<div>張翥</div>
<pre>蓬萊花鳥。計並宿苔枝。雙雙嬌小。海上仙姝。喚起綠衣歌笑。
○○○■　●●●○○　○○○■　●●○○　●●●○○■
芳叢有時遣探。聽東風、數聲啼曉。月下人歸。淒涼夢醒。悵別多歡少。
○○●○●●　●○○　●○○■　●●○○　○○●●　●●○○■
念故巢、猶在瘴雲杪。甚閉入雕籠。庭院深悄。信斷羈棲遠。鎮怨情縈繞。
●●○　○●●○■　●●●○○　○●○■　●●○○●　●●○○■
翠襟近來漸短。看梅花、又還開了。縱解收香寄與。柰羅浮春杳。
●○●○●●　●○○　●○○■　●●○○●●　●○○○■</pre>
<p>此與周詞句讀不同，因調名同，故為類列。此詞前後段兩結句，及後段第五句，例作上一下四句法，填者辨之。<br>
</p>
</body>
</html>
