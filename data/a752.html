<html>
<head>
<title>薄倖</title>
<meta http-equiv="Content-Type" content="text/html; charset=utf-8">
</head>

<body>

<p>調見《東山樂府》。</p>
<p>雙調一百八字，前段九句五仄韻，後段十句五仄韻</p>
<div>賀鑄</div>
<pre>淡妝多態。更的的、頻回眄睞。便認得、琴心先許。與綰合歡雙帶。
●○○■　●◎●　○○●■　●◎●　○○○●　◎●◎○⊙■
記畫堂、風月逢迎。輕顰淺笑嬌無奈。向睡鴨爐邊。翔鴛屏裏。羞把香羅暗解。
●◎○　○●○○　○○●●○○■　●●●○○　⊙○⊙●　⊙●○○⊙■
自過了、收燈後。都不見、踏青挑菜。幾回憑雙燕。叮嚀深意。往來翻恨重簾礙。
◎◎●　○○●　⊙●●　◎○●■　◎○⊙⊙●　○○⊙●　◎○⊙●○○■
約何時再。正春濃酒暖。人閑晝永無聊賴。懨懨睡起。猶有花梢日在。
●○○■　●○○◎●　○○●●○○■　○○●●　⊙●○○●■</pre>
<p>此調以此詞為正體，毛開詞正與此同。若沈詞之多押一韻、又句讀小異，韓詞之減字，皆變格也。按，呂渭老詞，前段第五句〔記年時、偷擲春心〕，年字平聲；第八句〔寶釵貰酒〕，寶字仄聲；毛詞，結句〔小立釵橫鬢亂〕，小字、鬢字俱仄聲；呂詞，後段第一、二句〔怎忘得、回廊下，攜手處、花明月滿〕，忘字平聲，月字仄聲；第三句〔如今但暮雨〕，但字仄聲；第四句〔蜂愁蝶恨〕，蝶字仄聲。譜內可平可仄據此，餘參所採二詞。</p>
<p>又一體　雙調一百八字，前段九句五仄韻，後段十句六仄韻</p>
<div>沈端節</div>
<pre>桂輪香滿。送寒色、輕風剪剪。又還是、幽窗人靜。梅影參差初轉。
●○○■　●○●　○○●■　●○●　○○○●　○●○○○■
念少年、孤負芳音。多時不見文君面。漫快瀉瓊舟。濃熏寶鴨。終是心情差懶。
●●○　○●○○　○○●●○○■　●●●○○　○○●●　○●○○○■
漫就枕、渾無寐。但聽徹、天邊飛雁。閒愁縈萬縷。如何消遣。繡衾空憶鴛鴦暖。
●●●　○○●　●●●　○○○■　○○○●●　○○○■　●○○●○○■
細思量遍。倚屏山、挑盡琴心。誰識相思怨。休文瘦損。陡覺頻移帶眼。
●○○■　●○○　○●○○　○●○○■　○○●●　●●○○●■</pre>
<p>此與賀詞同，惟後段第四句押韻，第七、八句作七字一句、五字一句異。</p>
<p>又一體　雙調一百七字，前段九句五仄韻，後段十句五仄韻</p>
<div>韓元吉</div>
<pre>送君南浦。對煙柳、青青萬縷。更滿眼、殘紅吹盡。葉底黃鸝自語。
●○○■　●○●　○○●■　●●●　○○○●　●●○○●■
甚動人、多少離情。樓頭水閣山無數。記竹裏題詩。花邊載酒。魂斷江干春暮。
●●○　○●○○　○○●●○○■　●●●○○　○○●●　○●○○○■
都莫問、功名事。白髮星星如許。任雞鳴起舞。鄉關何在。憑高目盡孤鴻去。
○●●　○○●　●●○○○■　●○○●●　○○○●　○○●●○○■　
漫留君住。趁酴醾香暖。持杯且醉瑤台路。相思記取。愁絕西窗夜雨。
●○○■　●○○○●　○○●●○○■　○○●●　○●○○●■</pre>
<p>此與賀詞同，惟後段第二句減一字異。</p>
</body>
</html>
