<html>
<head>
<title>連理枝</title>
<meta http-equiv="Content-Type" content="text/html; charset=utf-8">
</head>

<body>

<p>《樽前集》注：黃鐘宮；《宋史‧樂志》：琵琶曲，蕤賓調。程垓詞，名《紅娘子》；劉過詞，名《小桃紅》，又名《灼灼花》。</p>
<p>雙調七十字，前後段各七句，四仄韻</p>
<div>李白</div>
<pre>雪蓋宮樓閉。羅幕昏金翠。斗壓欄杆。香心淡薄。梅梢輕倚。
◎●○○■　⊙●○○■　◎◎⊙⊙　⊙○◎●　⊙○⊙■
噴寶猊香燼、麝煙濃。馥紅綃翠被。
●◎○⊙●　●○○　●○○◎■
淺畫雲垂帔。點滴昭陽淚。咫尺宸居。君恩斷絕。似遙千里。
◎●○○■　◎●○○■　◎●○○　⊙○◎●　◎○⊙■
望水晶簾外、竹枝寒。守羊車未至。
●◎○⊙●　●○○　●○○◎■</pre>
<p>此調以此詞為正體，若邵詞之攤破句法，乃變格也。此詞見《樽前集》，有宋晏殊、程垓、劉過、餘桂英諸詞可校。舊譜或分作兩首者非。　餘詞，前段起句〔芳草連天莫〕，芳字平聲；晏詞，第三、四、五句〔朱槿獨開，紅蓮尚坼，芙蓉含蕊〕，朱字平聲，又一首〔不寒不暖，裁衣按曲，天時正好〕，寒字平聲，不字、暖字、正字俱仄聲，劉過詞〔翠袖輕勻，玉纖彈去，小妝紅粉〕，玉字、小字俱仄聲，彈字平聲；程詞，第六句〔奈梅花引裏、喚人行〕，引字仄聲；晏詞，後段第一、二句〔嘉宴淩晨啟，金鴨飄香細〕，嘉字、金字俱平聲；程詞，第三、四、五句〔燒筍園林，嘗梅台榭，有何不可〕，燒字、台字俱平聲，不字仄聲，餘詞〔門外當時，薄情流水，如今何處〕，薄字仄聲，如字平聲；第六句〔正相思望斷、碧山雲〕，相字平聲，望字仄聲。譜內可平可仄據此，餘參邵詞句法同者。此詞前後兩結句，例作上一下四句法，如晏詞之〔見梧桐葉墜〕、〔有年年歲歲〕，又〔見爐香縹緲〕、〔永逍遙奉道〕，程詞之〔也留春得麼〕，〔待日長間坐〕，又〔苦隨他無計〕、〔枉教人憔悴〕，劉詞之〔與樽前離恨〕、〔拭香津微搵〕，餘詞之〔鎮輕隨飛絮〕、〔又鶯啼晚雨〕等句可證，即邵詞亦然。</p>
<p>又一體　雙調七十二字，前後段各六句，四仄韻</p>
<div>邵叔齊</div>
<pre>澹泊疏籬隔。寂寞官橋側。綠萼青枝風塵外。別是一般姿質。
●●○○■　●●○○■　●●○○○○●　●●●○○■
念天涯憔悴、各飄零。記初曾相識。
●○○○●　●○○　●○○○■
雪裏清寒逼。月下幽香襲。不似薄情無憑准。一去音書難得。
●●○○■　●●○○■　●●●○○○●　●●○○○■
看年年時候、不踰期。報陽和消息。
●○○○●　●○○　●○○○■</pre>
<p>此調見《梅苑》，與李詞同，惟前後段第三、四句攤破句法，作七字一句、六字一句異。宋詞中無別首可校。<br>
</p>
</body>
</html>
