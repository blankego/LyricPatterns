<html>
<head>
<title>夜合花</title>
<meta http-equiv="Content-Type" content="text/html; charset=utf-8">
</head>

<body>

<p>調見《琴趣外篇》。按，夜合花，合歡樹也，唐韋應物詩：〔夜合花開香滿庭〕，調名取此。</p>
<p>雙調九十七字，前段十句五平韻，後段十句六平韻</p>
<div>晁補之</div>
<pre>百紫千紅。占春多少。共推絕世花王。西都萬戶。擅名不為姚黃。
●●○○　●○○●　●○●●○□　○○●●　●○●●○□
漫腸斷巫陽。對沈香亭北新妝。記清平調。詞成進了。一夢仙鄉。
●○●○□　●○○○●○□　●○○●　○○●●　●●○□
天葩秀出無雙。倚朝暉。半如酣醉成狂。無言自省。檀心一點偷芳。
○○●●○□　●○○　●○○●○□　○○●●　○○●●○□
念往事情傷。又新豔曾說滁陽。縱歸來晚。君王殿後。別是風光。
●●●○□　●○●○●○□　●○○●　○○●●　●●○□</pre>
<p>此調始於此詞，前後段第六句俱五字，換頭第二句三字，第三句六字，宋人如此填者，止此一詞，無別首可校，故可平可仄，詳注於添字之史詞之下。此詞前後段第八句，俱作上一下三句法，如史詞之〔向銷凝裏〕、〔把間言語〕，曹詞之〔慶天申旦〕、〔獻南天壽〕，最為合法。</p>
<p>又一體　雙調一百字，前段十一句五平韻，後段十一句六平韻</p>
<div>史達祖</div>
<pre>冷截龍腰。偷拏鸞爪。楚山長鎖秋雲。梅華未落。年年怨入江城。
◎●○○　⊙○⊙●　●○○●○□　⊙○●●　○⊙●●○□
千嶂碧。一聲清。枉人間、兒女簫笙。共蒼涼處。琵琶湓浦。長嘯蘇門。
⊙●●　●○□　●⊙⊙　⊙●○□　◎○○●　⊙○⊙●　⊙●○□
當時低度西鄰。天澹欄杆欲暮。曾賦高情。子期老矣。不堪殢酒重聽。
○⊙⊙●○□　⊙●○○●●　⊙●○□　◎⊙●●　◎○◎●○□
纖手靜。七星明。有新聲、應更魂驚。夢回人世。寥寥夜月。空照天津。
⊙●●　●○□　●⊙⊙　⊙○○□　●○○●　⊙○●●　○●○□</pre>
<p>此詞前後段第六句，俱作三字兩句，較晁詞添二字，換頭句第二句六字，第三句四字，較晁詞添一字。史詞別首〔柳鎖鶯魂〕詞，周密〔月地無塵〕詞，俱與此同。按，周詞，前段第五句〔仙子誤入唐昌〕，子字仄聲；吳文英詞，第八句〔剪臘花壺箭催忙〕，臘字仄聲；周詞，第九句〔梨花雲暖〕，梨字平聲；後段第三句〔素手相將〕，素字仄聲；第五句〔指痕猶映瑤房〕，猶字平聲。譜內可平可仄據此，餘參所採四詞。</p>
<p>又一體　雙調一百字，前段十一句五平韻，後段十一句七平韻</p>
<div>高觀國</div>
<pre>斑駁雲開。濛松雨過。海棠花外寒輕。湖山翠暖。東風正要新晴。
○●○○　○○●●　●●○●○□　○○●●　○○●●○□
又喚醒。舊遊情。記年時、今日清明。隔花陰淺。香隨笑語。特地逢迎。
●●●　●○□　●○○　○●○□　●○○●　○○●●　●●○□
人生。好景難並。依舊秋千巷陌。花月蓬瀛。春衫抖擻。餘香半染芳塵。
○□　●●○□　○●○○●●　○●○□　○○●●　○○●●○□
念嫩約。杳難憑。被幾聲、啼鳥驚心。一庭芳草。危欄晚日。無限消凝。
●●●　●○□　●●○　○●○□　●○○●　○○●●　○●○□</pre>
<p>此與史詞添字體同，惟換頭句藏短韻異。</p>
<p>又一體　雙調一百字，前後段各十句，五平韻</p>
<div>曹勳</div>
<pre>星拱堯眉。日臨雲幄。曉天初靜炎曦。香凝翠扆。花籠禁殿風遲。
○●○○　●○○●　●○○●○□　○○●●　○○●●○□
彩山高與雲齊。奉明主、玉斝交揮。慶天申旦。九州四海。同詠昌時。
●○○●○□　●○●　●●○□　●○○●　●○●●　○●○□
今年麥有雙岐。別有琅玕並節。深秀聯枝。豐世瑞物。嘉祥效祉熙熙。
○○●●○□　●●○○●●　○●○□　○●●●　○○●●○□
坐中莫惜沈醉。仰三聖、玉德光輝。獻南山壽。嚴宸萬載。永奉垂衣。
●○●●○●　●○●　●●○□　●○○●　○○●●　●●○□</pre>
<p>此亦史詞添字體，惟前後段第六、七句合作一句，後段第六句又少押一韻異。</p>
<p>又一體　雙調九十九字，前段十一句五平韻，後段十一句六平韻</p>
<div>孫惟信</div>
<pre>風葉敲窗。露蛩吟甃。謝娘庭院秋宵。鳳屏半掩。釵花映燭紅搖。
○●○○　●○○●　●○○●○□　●○●●　○○●●○□
潤玉暖。膩雲嬌。染芳情、香透鮫綃。斷魂留夢。煙迷楚驛。月落藍橋。
●●●　●○□　●○○　○●○□　●○○●　○○●●　●●○□
誰念賣藥文簫。望仙城路杳。鶯燕迢迢。羅衫暗摺。蘭痕粉跡都銷。
○●●●○□　●○○●●　○●○□　○○●●　○○●●○□
流水遠。亂花飄。苦相思、寬盡春腰。幾時重恁。玉驄過處。小袖輕招。
○●●　●○□　●○○　○●○□　●○○●　●○●●　●●○□</pre>
<p>此亦史詞添字體，惟後段第二句減一字異。按，吳文英〔柳暝河橋〕詞，後起三句〔十年一夢淒涼，似西湖燕去，吳館巢荒〕，正與此同。</p>
<p> </p>
</body>
</html>
