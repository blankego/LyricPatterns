<html>
<head>
<title>小鎮西犯</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲有《鎮西子》，唐樂府亦有《鎮西》七言絕句詩，此蓋以舊曲名，另創新聲也。《樂章集》有兩調，七十一字者，名《小鎮西犯》，七十九字者，名《小鎮西》，或名《鎮西》，俱注仙呂調。</p>
<p>雙調七十一字，前段七句五仄韻，後段八句六仄韻</p>
<div>柳永</div>
<pre>水鄉初禁火。青春未老。芳菲滿、柳汀煙島。波際紅幃縹緲。
●○○●●　○○●■　○○●　●○○■　○●○○●■
盡杯盤小。歌祓禊。聲聲諧楚調。
●○○■　○●●　○○○●■
路繚繞。野橋新市里。花濃妓好。引遊人、競來歡笑。酩酊誰家年少。
●○■　●○○●●　○○●■　●○○　●○○■　●●○○○■
信玉山倒。家何處。落日眠芳草。
●●○■　○○●　●●○○■</pre>
<p>按，《樂章集》此名《小鎮西犯》，前段第一、二、三句，後段第一、二、三、四句，與《鎮西》詞同，以下句讀俱異。</p>
<p>又一體　雙調七十九字，前段八句四仄韻，後段九句五仄韻</p>
<div>柳永</div>
<pre>意中有個人。芳顏二八。天然俏、自來奸黠。最奇絕。
●○●●○　○○●■　○○●　●○○■　●○■
是笑時、媚靨深深。百態千嬌。再三偎著。再三香滑。
●●○　●●○○　●●○○　●○○●　●○○■
久離缺。夜來魂夢裏。尤花殢雪。分明似、舊家時節。正歡悅。
●○■　●○○●●　○○●■　○○●　●○○■　●○■
被雞聲喚起。一場寂寥。無眠向曉。空有半窗殘月。
●○○●●　●○●●　○○●●　○●●○○■</pre>
<p>此見《樂章集》，名《小鎮西》，與蔡伸集《鎮西》詞，大同小異。</p>
<p>又一體　雙調七十九字，前段八句五仄韻，後段九句六仄韻</p>
<div>蔡伸</div>
<pre>秋風吹雨。覺重衾寒透。傷心聽、曉鐘殘漏。凝情久。
○○○●　●○○○■　○○●　●○○■　○○■
記紅窗夜雪。促膝圍爐。交杯勸酒。如今頓孤歡偶。
●○○●●　●●○○　○○●■　○○●○○■
念別後。菱花清鏡裏。眉峰暗鬥。想標格、怎禁消瘦。忍回首。
●●■　○○○●●　○○●■　●○●　●○○■　●○■
但雲箋妙墨。鴛錦啼妝。依然似舊。臨風淚沾襟袖。
●○○●●　○●○○　○○●■　○○●○○■</pre>
<p>此見《友古集》，名《鎮西》，前段惟第三、四句與柳詞同，後段則句讀悉同，惟第八句多用一韻。</p>
</body>
</html>
