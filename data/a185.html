<html>
<head>
<title>滿宮花</title>
<meta http-equiv="Content-Type" content="text/html; charset=utf-8">
</head>

<body>

<p>調見《花間集》，尹鶚賦宮怨詞，有〔滿地禁花慵掃〕句，取以為名。</p>
<p>雙調五十字，前後段各五句，三仄韻</p>
<div>尹鶚</div>
<pre>月沈沈。人悄悄。一炷後庭香嫋。草深輦路不歸來。滿地禁花慵掃。
◎⊙○　○●■　◎●◎○○■　◎○◎●●○○　◎●●○○■
離恨多。相見少。何處醉迷三島。漏清宮樹子規啼。愁鎖碧窗春曉。
⊙◎○　○●■　⊙●◎○○■　◎○○●●○○　⊙●◎○○■</pre>
<p>此詞換頭作三字兩句，與前段同，有宋許棐詞可校。許詞，前段第三句〔猶帶清酲微困〕，猶字、清字俱平聲；第四句〔金鞍何處掠新歡〕，金字平聲；後段第一句〔柳供愁〕，柳字仄聲，供字平聲；結句〔又是一番春盡〕，又字仄聲。譜內可平可仄據此，餘參張詞。</p>
<p>又一體　雙調五十一字，前段五句三仄韻，後段四句三仄韻</p>
<div>張泌</div>
<pre>花正芳。樓似綺。寂寞上陽宮裏。鈿籠金鎖睡鴛鴦。簾冷露華珠翠。
○●○　○●■　●●●○○■　●○○●●○○　○●●○○■
嬌豔輕盈香雪膩。細雨黃鶯雙起。東風惆悵欲清明。公子橋邊沈醉。
○◎○⊙○◎■　●●○○○■　○○○●●○○　○●○○○■</pre>
<p>此詞換頭句作七字一句，魏承班〔雪霏霏〕詞，正與此同。但魏詞換頭句，〔春朝秋夜思君甚〕，朝字、君字俱平聲，夜字仄聲，平仄與此詞又異。<br>
</p>
</body>
</html>
