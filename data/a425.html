<html>
<head>
<title>安公子</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。《碧雞漫志》云：據《理道要訣》，唐時《安公子》在太簇角。今已不傳，其見於世者，中呂調有《安公子近》，般涉調有《安公子慢》。按，柳永〔長川波瀲灩〕詞，自注中呂調，〔遠岸收殘雨〕詞，自注般涉調，但蔣氏十三調譜，採柳永〔長川波瀲灩〕詞，又注正宮。</p>
<p>雙調八十字，前段八句四仄韻，後段七句三仄韻</p>
<div>柳永</div>
<pre>長川波瀲灩。楚鄉淮岸迢遞。一霎煙汀雨過。芳草青如染。
○○○●■　●○○●○●　●●○○●●　○●○○■
驅驅攜書劍。當此好天好景。自覺多愁多病。行役心情厭。
○○○○■　○●●○●●　●●○○○●　○●○○■
望處曠野沈沈。暮雲黯黯。行侵夜色。又是急槳投村店。
●●●●○○　●○●■　○○●●　●●●●○○■
認去程將近。舟子相呼。遙指漁燈一點。
●●○○●　○●○○　○●○○●■</pre>
<p>此調柳永有兩體，八十字者前後段句讀參差，無宋人別詞可校；一百六字者，宋人添字、減字，頗有異同，故譜內可平可仄，俱詳注一百六字詞下。</p>
<p>又一體　雙調一百六字，前後段各八句，六仄韻</p>
<div>柳永</div>
<pre>遠岸收殘雨。雨殘稍覺江天暮。拾翠汀洲人寂靜。立雙雙鷗鷺。
◎●○○■　◎⊙◎◎○○■　◎●⊙○○●●　●⊙○○■　
望幾點、漁燈掩映蒹葭浦。停畫橈、兩兩舟人語。道去程今夜。遙指前村煙樹。
⊙◎●　○○●●○○■　○●⊙　◎●○○■　●◎⊙⊙◎　⊙●○○⊙■
遊宦成羇旅。短檣吟倚閑凝佇。萬水千山迷遠近。想鄉關何處。
⊙●○○■　◎○⊙●○○■　◎●⊙○⊙●●　●⊙○○■
自別後、風亭月榭孤歡聚。剛斷腸、惹得離情苦。聽杜宇聲聲。勸人不如歸去。
●◎●　○○◎●○○■　⊙◎⊙　◎●○○■　●◎◎○⊙　◎⊙◎○⊙■</pre>
<p>此調一百六字者，以此詞為正體，柳詞別首〔夢覺清宵〕詞，晁補之〔少日狂遊〕詞，與此同。若袁詞之句讀小異，晁詞、陸詞之減字，杜詞之攤破句法，皆變格也。此詞前後段第四句、第七句，俱作上一下四句法，各家皆然。按，晁詞，前段第二句〔閬苑花間同低帽〕，苑字仄聲，花字、間字俱平聲；第七句〔鎮瓊樓歸臥〕，瓊字平聲；柳詞別首，後段第二句〔當初不合輕分散〕，當字平聲，不字仄聲；第三、四句〔及至厭厭獨自個，卻眼穿腸斷〕，獨字、眼字俱仄聲。譜內可平可仄據此，餘參下所採諸詞。</p>
<p>又一體　雙調一百六字，前後段各九句，六仄韻</p>
<div>袁去華</div>
<pre>弱柳絲千縷。嫩黃勻遍鴉啼處。寒入羅衣春尚淺。過一番風雨。
●●○○■　●○○●○○■　○●○○○●●　●●○○■
問燕子來時。綠水橋邊路。曾畫樓、見個人人否。料靜掩雲窗。塵滿哀弦危柱。
●●●○○　●●○○■　○●○　●●○○■　●●●○○　○●○○○■
庾信愁如許。為誰都著眉端聚。獨立東風彈淚眼。寄煙波東去。
●●○○■　●○○●○○■　●●○○○●●　●○○○■
念永晝春閑。人倦如何度。閑傍枕、百囀黃鸝語。喚覺來厭厭。殘照依然花塢。
●●●○○　○●○○■　○●●　●●○○■　●●○○○　○●○○○■</pre>
<p>此與柳詞同，惟前後段第五句，作五字兩句異。</p>
<p>又一體　雙調一百四字，前後段各八句，六仄韻</p>
<div>晁補之</div>
<pre>柳老荷花盡。夜來霜落平湖淨。征雁橫天鷗舞亂。魚游清鏡。
●●○○■　●○○●○○■　○●○○○●●　○○○■
又還是、當年我向江南興。移畫船、深渚蒹葭映。對半篙碧水。滿眼青山魂凝。
●○●　○○●●○○■　○●○　○●○○■　●●○●●　●●○○○■
一番傷華鬢。放歌狂飲猶堪逞。水驛孤帆明夜事。此歡重省。
●●○○■　●○○●○○■　●●○○○●●　●○○■
夢回處、詩塘春草愁難整。官情與、歸思終朝競。記他年相訪。認取斜川三徑。
●○●　○○○●○○■　●○●　○●○○■　●○○○●　●●○○○■</pre>
<p>此亦與柳詞同，惟前後段第四句俱減一字，作四字句異。</p>
<p>又一體　雙調一百六字，前後段各十句，七仄韻</p>
<div>杜安世</div>
<pre>又是春將半。杏花零落閒庭院。天氣有時陰淡淡。綠楊輕軟。
●●○○■　●○○●○○■　○●●○○●●　●○○■
連畫閣、繡簾半捲。招新燕。殘黛斂、獨倚欄杆遍。
○●●　●○●■　○○■　○●●　●●○○■
暗思前事。月下風流。狂蹤無限。
●○○●　●●○○　○○○■
惜恐鶯花晚。更堪容易相拋遠。離恨結成心上病。幾時消散。
●●○○■　●○○●○○■　○●●○○●●　●○○■
空際有、斷雲片片。遙峰暖。聞杜宇、終日哀啼怨。
○●●　●○●■　○○■　○●●　○●○○■
暮煙芳草。寫望迢迢。甚時重見。
●○○●　●●○○　●○○■</pre>
<p>此亦與柳詞同，惟前後段第四句各減一字、作四字句，第五句作七字一句、三字一句，多押一韻，兩結各添一字，作四字三句異。</p>
<p>又一體　雙調一百二字，前後段各九句，六仄韻</p>
<div>陸游</div>
<pre>風雨初經社。子規聲裏春光謝。最是無情。零落盡、薔薇一架。
○●○○■　●○○●○○■　●●○○　○●●　○○●■
況我今年。憔悴幽窗下。人盡怪、詩酒消聲價。向藥爐經卷。忘卻鶯窗柳榭。
●●○○　○●○○■　○●●　○●○○■　●●○○●　○●○○●■
萬事收心也。粉痕猶在香羅帕。恨月愁花。爭通道、如今都罷。
●●○○■　●○○●○○■　●●○○　○●●　○○○■
空憶前身。便面章台馬。因自來、禁得心腸怕。縱遇歌逢酒。但說京都舊話。
○●○○　●●○○■　○●○　●●○○■　●●○○●　●●○○●■</pre>
<p>此亦與柳詞同，惟前後段第三、四句減一字，俱作四字一句、七字一句，第五、六句減一字，俱作四字一句、五字一句異。<br>
</p>
</body>
</html>
