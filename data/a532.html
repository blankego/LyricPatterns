<html>
<head>
<title>倦尋芳</title>
<meta http-equiv="Content-Type" content="text/html; charset=utf-8">
</head>

<body>

<p>王雱詞注：中呂宮；潘元質詞，名《倦尋芳慢》。</p>
<p>雙調九十六字，前段十一句四仄韻，後段十句五仄韻</p>
<div>王雱</div>
<pre>露晞向曉。簾幕風輕。小院閑晝。翠徑鶯來。驚下亂紅鋪繡。
●○●●　○●○○　●●○■　●●○○　○●●○○■
倚危欄。登高榭。海棠著雨胭脂透。算韶華。又因循過了。清明時候。
●○○　○○●　●○●●○○■　●○○　●○○●●　○○○■
倦遊燕、風光滿目。好景良辰。誰共攜手。恨被榆錢。買斷兩眉長鬥。
●○●　○○●●　●●○○　○●○■　●●○○　●●●○○■
憶得高陽人散後。落花流水仍依舊。這情懷。對東風。盡成消瘦。
●●○○○●■　●○○●○○■　●○○　●○○　●○○■</pre>
<p>此詞前段第六句作三字兩句，後段第六句押韻，宋詞無如此填者。因有宮調，錄以備體。</p>
<p>又一體　雙調九十七字，前後段各十句，四仄韻</p>
<div>潘元質</div>
<pre>獸鐶半掩。鴛甃無塵。庭院瀟灑。樹色沈沈。春盡燕嬌鶯奼。
◎○◎●　⊙●○○　⊙◎○■　◎●⊙○　⊙●●○○■
夢草池塘青漸滿。海棠軒檻紅相亞。聽簫聲。記秦樓夜約。彩鸞齊跨。
◎●○○○●●　◎○⊙●○○■　●○○　●⊙⊙◎◎　◎○○■
漸迤邐、更催銀箭。何處貪歡。猶繫驄馬。旋剪燈花。兩點翠眉誰畫。
●●●　○○⊙●　⊙●○○　⊙◎⊙■　●●○○　◎●●○○■
香滅羞回空帳裏。月高猶在重簾下。恨疏狂。待歸來。碎揉花打。
⊙●○○○●●　◎○○●○○■　●○○　●⊙⊙　●○○■</pre>
<p>此詞前段第五句七字，後段第五句不押韻，宋人俱如此填。按，前段第一、二、三句，盧祖皋詞〔香泥壘燕，密葉巢鶯，春晴寒淺〕，香字平聲，密字仄聲，晴字平聲，湯恢詞〔餳簫吹暖，蠟燭分煙，春思無限〕，吹字平聲；第四、五句，湯詞〔風到楝花，二十四番吹遍〕，風字平聲，楝字、二字俱仄聲；第六句，湯詞〔煙濕濃堆楊柳色〕，煙字平聲；第七句，盧詞〔鞦韆影落人遊倦〕，秋字平聲；第九句，盧詞〔記寶帳歌慵〕，寶帳二字俱仄聲，歌慵二字俱平聲；後段第一、二、三句，吳文英詞〔聽細雨、琵琶幽怨，客鬢蒼華，衫袖濕遍〕，細字、濕字俱仄聲，盧詞〔別來悵、光陰容易，還又酴醾，牡丹開遍〕，牡字仄聲，丹字平聲；第五句，吳詞〔誰念故人遊倦〕，誰字平聲；第七句，盧詞〔長安猶近歸期遠〕，長字平聲；結三句，盧詞〔倚危樓，但鎮日，繡簾高捲〕，鎮日二字俱仄聲。譜內本此作圖，其餘可平可仄，悉參王詞。<br>
</p>
</body>
</html>
