<html>
<head>
<title>芳草渡</title>
<meta http-equiv="Content-Type" content="text/html; charset=utf-8">
</head>

<body>

<p>此調有兩體。令詞始自歐陽修，有張先詞可校；慢詞始自周邦彥，有陳允平詞可校。</p>
<p>雙調五十五字，前段八句四平韻，後段八句五仄韻、兩平韻</p>
<div>歐陽修</div>
<pre>梧桐落。蓼花秋。煙初冷。雨才收。蕭條風物正堪愁。
○○●　●○□　○○●　●○□　○○○●●○□
人去後。多少恨。在心頭。
○●●　○●●　●○□
燕鴻遠。羌笛怨。渺渺澄波一片。山如黛。月如鉤。
○○■　○●■　●●○○●■　○○●　●○□
笙歌散。魂夢斷。倚高樓。
○○■　○●■　●○□</pre>
<p>此調換頭及第六、七句，俱間入仄韻，結處仍押前段平韻。蓋以平韻為主，宋人填此調者，多不押仄韻，故可平可仄，於張先詞作譜。此詞亦刻《陽春集》，後段起句，作〔燕鴻羌笛怨〕，脫一遠字。又，坊本後段第四句，作〔遠山如黛月如鉤〕，多一遠字，今從《六一詞》本。</p>
<p>又一體　雙調五十七字，前後段各七句，四平韻</p>
<div>張先</div>
<pre>主人宴客玉樓西。風飄忽。雪雰霏。唐昌花蕊漸平枝。浮光裏。寒聲聚。隊禽棲。
◎○●●●○□　○⊙●　●○□　○○⊙●●○□　○⊙●　⊙⊙●　●○□
驚曉日。喜春遲。野橋時伴梅飛。山明日遠霽雲披。溪上月。堂下水。並春暉。
○◎●　●○□　●○○●○□　⊙○◎●●○□　⊙◎●　⊙◎●　●○□</pre>
<p>此即歐陽詞體，惟前起二句，作七字一句，後段不間入仄韻，第四、五句，作七字一句異。前段第五、六句，魏夫人詞〔誰念我，就單枕〕，念字、就字俱仄聲；後段第五句〔我恨你〕，我字仄聲。其餘可平可仄，參下張詞。</p>
<p>又一體　雙調五十七字，前段七句四平韻，後段八句四平韻</p>
<div>張先</div>
<pre>雙門曉鎖響朱扉。千騎擁。萬人隨。風鳥弄影畫船移。歌時淚。和別怨。作秋悲。
○○●●●○□　○●●　●○□　○○●●●○□　○○●　○●●　●○□
寒潮小。渡淮遲。吳越路。漸天涯。楚王台上為相思。江雲下。日西盡。雁南飛。
○○●　●○□　○●●　●○□　●○○●●○□　○○●　●○●　●○□</pre>
<p>此與〔主人宴客〕詞同，惟後段第三句，作三字兩句異。</p>
<p>又一體　雙調八十九字，前段十句五仄韻，後段九句五仄韻</p>
<div>周邦彥</div>
<pre>昨夜裏。又再宿桃源。醉邀仙侶。聽碧窗風快。疏簾半捲愁雨。
◎●●　●◎●○○　◎○⊙■　●●○○●　○○●●○■
多少離恨苦。方留連啼訴。鳳帳曉。又是匆匆。獨自歸去。
⊙●○●■　○○○○■　●●●　●●○○　●●○■
愁顧。滿懷淚粉。瘦馬沖泥尋去路。漫回首、煙迷望眼。依稀見朱戶。
○■　●○●●　●●○○○●■　●○●　○○●●　○○●○■
似癡似醉。暗惱損、憑欄情緒。澹暮色。看盡棲鴉亂舞。
●○●●　●●●　⊙○○■　●●●　●●○○●■</pre>
<p>此慢詞也，押仄韻。宋人填此調者絕少，即方千里、楊澤民，皆無和詞，惟陳允平集有之，但校周詞少換頭短韻二字句，故此調可平可仄，悉參陳詞。</p>
<p>又一體　雙調八十七字，前段十句五仄韻，後段八句四仄韻</p>
<div>陳允平</div>
<pre>芳草渡。漸迤邐分飛。鴛儔鳳侶。灑一枝香淚。梨花寂寞春雨。
○●●　●○●○○　○○●■　●●○○●　○○●●○■
惜別情思苦。匆匆深盟訴。翠浪遠。六幅蒲帆。縹緲東去。
●●○●■　○○○○■　●●●　●●○○　●●○■
夕陽冉冉。恨逐潮回南浦路。漫空念、歸來燕子。雙棲舊庭戶。
●○●●　●●○○○●■　●○●　○○●●　○○●○■
市橋細柳。尚不減、少年張緒。漸瘦損。懶照秦鸞對舞。
●○●●　●●●　●○○■　●●●　●●○○●■</pre>
<p>此見《西麓繼周詞》，即和《片玉詞》韻也。以其減換頭二字短韻，採以備體。<br>
  <br>
  ▲梧桐落一首，為馮延巳詞作，歐陽修誤 </p>
</body>
</html>
