<html>
<head>
<title>揚州慢</title>
<meta http-equiv="Content-Type" content="text/html; charset=utf-8">
</head>

<body>

<p>宋姜夔自度中呂宮曲。</p>
<p>雙調九十八字，前段十句四平韻，後段九句四平韻</p>
<div>姜夔</div>
<pre>淮左名都。竹西佳處。解鞍少駐初程。過春風十里。盡薺麥青青。
⊙●○○　◎○⊙●　◎○◎●○□　●○○◎●　◎◎●○□
自戎馬、窺江去後。廢池喬木。猶厭言兵。漸黃昏、清角吹寒。都在空城。
●⊙●　○○◎●　◎○⊙●　⊙●○□　●○○　⊙◎○⊙　○●○□
杜郎俊賞。算而今、重到須驚。縱荳蔻詞工。青樓夢好。難賦深情。
◎○◎●　●○○　⊙●○□　●◎●○○　⊙○◎●　⊙●○□
二十四橋仍在。波心蕩、冷月無聲。念橋邊紅藥。年年知為誰生。
●●◎○○●　○○●　◎●○□　●⊙○○●　⊙○⊙●○□</pre>
<p>此詞創自姜夔，應以此詞為正體。趙以夫、李萊老詞，俱如此填，若吳元可、鄭覺齋詞之句讀小異，乃變格也。按，李詞，前段第三句〔土花池冷無人〕，池字平聲；第五句〔傳暮革金城〕，傳字平聲；第八句〔肯墮珠塵〕，肯字仄聲；第九句〔歎而今、杜郎還見〕，郎字平聲，見字仄聲；後段第四句〔綠屏夢杳〕，綠字仄聲。譜內可平可仄據此，餘參吳、鄭二詞。此詞前段第四、五句，例作上一下四句法，如趙詞〔看冰花剪水，擁砌玉成球〕，李詞〔聽吹簫月底，傳暮革金城〕，皆然。</p>
<p>又一體　雙調九十八字，前段十句四平韻，後段九句四平韻</p>
<div>吳元可</div>
<pre>露葉猶青。岩花初動。幽幽未似秋陰。似梅風、帶溽暑。吹度長林。
●●○○　○○○●　○○●●○□　●○○　●●●　○●○□
記當日、西廊共月。小屏輕扇。人語涼深。對清觴、醉笑醒顰。何似如今。
●○●　○○●●　●○○●　○●○□　●○○　●●○○　○●○□
臨風欲賦。甚年來、漸減狂心。為誰倚多才。難憑易感。早付銷沈。
○○●●　●○○　●●○□　●○●○○　○○●●　●●○□
解事張郎風致。鱸魚好、歸聽吳音。又夜闌聞笛。故人忽到幽襟。
●●○○○●　○○●　○●○□　●●○○●　●○●●○□</pre>
<p>此與姜詞同，惟前段第四、五句，作六字一句、四字一句異。</p>
<p>又一體　雙調九十八字，前段十句四平韻，後段九句四平韻</p>
<div>鄭覺齋</div>
<pre>弄玉輕盈。飛瓊淡濘。襪塵步下迷樓。試新妝才了。炷沈水香球。
●●○○　○○●●　●○●●○□　●○○○●　●○●○□
記曉剪、春冰馳送。金瓶露濕。緹騎新流。甚天中月色。被風吹夢南州。
●●●　○○○●　○○●●　○●○□　●○○●●　●○○●○□
樽前相見。似羞人、蹤跡萍浮。問弄雪飄枝。無雙亭上。何日重遊。
○○○●　●○○　○●○□　●●●○○　○○○●　○●○□
我欲腰纏騎鶴。煙霄遠、舊事悠悠。但憑欄無語。煙花三月春愁。
●●○○○●　○○●　●●○□　●○○○●　○○○●○□</pre>
<p>此與姜詞同，惟前結作五字一句、六字一句異。按，詹正詞，前結〔付瀟湘漁笛，吟殘今古消沈〕，正與此同。</p>
</body>
</html>
