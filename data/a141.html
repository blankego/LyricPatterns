<html>
<head>
<title>阮郎歸</title>
<meta http-equiv="Content-Type" content="text/html; charset=utf-8">
</head>

<body>

<p>宋丁持正詞，有〔碧桃春晝長〕句，名〔碧桃春〕；李祁詞名《醉桃源》；曹冠詞名《宴桃源》；韓淲詞，有〔濯纓一曲可流行〕句，名《濯纓曲》。</p>
<p>雙調四十七字，前段四句四平韻，後段五句四平韻</p>
<div>南唐李煜</div>
<pre>東風吹水日銜山。春來長自閑。落花狼藉酒闌珊。笙歌醉夢間。
⊙○⊙●●○□　⊙○⊙●□　◎○⊙●●○□　⊙○◎●□
春睡覺。晚妝殘。無人整翠鬟。留連光景惜朱顏。黃昏獨倚欄。
⊙◎●　●○□　⊙○◎●□　⊙○⊙●●○□　⊙○◎●□</pre>
<p>唐宋人填此調者，只此一體。若黃詞押韻遊戲，非正體也。前段第一句，蘇軾詞〔綠槐高柳咽新蟬〕，綠字仄 聲，秦觀詞〔宮腰嫋嫋翠鬟松〕，上嫋字仄聲；第二句，李詞別首〔孤窗月影低〕，月字仄聲；第三句，秦觀 
  詞〔秋千未拆水平堤〕，秋字平聲，未字仄聲；後段第一句，歐陽修詞〔淺螺黛〕，淺字仄聲，螺字平聲；第 四句，司馬光詞〔落花寂寂水潺潺〕，落字、上寂字俱仄聲。譜內可平可仄據此，餘參黃詞。</p>
<p>又一體　雙調四十七字，前段四句三平韻、一重韻，後段五句兩平韻、兩重韻</p>
<div>黃庭堅</div>
<pre>烹茶留客駐雕鞍。有人愁遠山。別郎容易見郎難。月斜窗外山。
○○○●●○□　●○○●□　●○○●●○□　●○○●□重
歸去後。憶前歡。畫屏金博山。一杯春露莫留殘。與郎扶玉山。
○●●　●○□　●○○●□重●○○●●○□　●○○●□重</pre>
<p>此即李詞體，惟前後段重押四〔山〕字韻，自註：效獨木橋體。宋人亦間一為之。</p>
</body>
</html>
