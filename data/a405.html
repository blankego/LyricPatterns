<html>
<head>
<title>婆羅門引</title>
<meta http-equiv="Content-Type" content="text/html; charset=utf-8">
</head>

<body>

<p>《梅苑》詞，名《婆羅門》；段克己詞，名《望月婆羅門引》。按，唐《教坊記》有《婆羅門》小曲《宋史‧樂志》有婆羅門舞隊。《樂苑》曰：《婆羅門》，商調曲也，開元中，西涼節度楊敬述進。《理道要訣》云：天寶十三載，改《婆羅門》為《霓裳羽衣》，屬黃鐘宮。宋詞調名，疑出於此。</p>
<p>雙調七十六字，前段七句四平韻，後段七句五平韻</p>
<div>曹組</div>
<pre>漲雲暮捲。漏聲不到小簾櫳。銀河淡掃澄空。
◎○◎●　◎○◎●●○□　⊙○◎●○□
皓月當軒高掛。秋入廣寒宮。正金波不動。桂影朦朧。
◎●⊙○⊙●　⊙●●○□　●⊙○◎●　◎●○□
佳人未逢。歎此夕、與誰同。望遠傷懷對景。霜滿秋紅。
⊙○●□　●◎●　●○□　◎●⊙○◎●　⊙●○□
南樓何處。想人在、長笛一聲中。凝淚眼、立盡西風。
⊙○⊙◎　◎⊙◎　⊙◎◎⊙□　⊙◎●　◎●○□</pre>
<p>此曹組《望月》詞也，故《金詞》改名《望月婆羅門引》。此調以此詞為正體，宋蔡仲、嚴仁、辛棄疾、吳文英，金元好問、李晏、段成己、段克己、李俊民，元張翥諸詞，俱與此同。若吳詞別首之押韻異同，李詞之少押一韻，《梅苑》詞之前段添一字、後段減一字，皆變格也。按，辛詞，前段起句〔落花時節〕，時字平聲；嚴詞，第三句〔斷鴻聲喚人愁〕，斷字仄聲，聲字平聲；辛詞，第四句〔回首海山何處〕，回字平聲，海字仄聲；第五句〔後會渺難期〕，後字仄聲；後段第二句〔記花月、可憐宵〕，花字平聲；吳詞，第三句〔空憶雙蟬疊翠〕，空字平聲，嚴詞〔可惜等閒孤了〕，等字仄聲；辛詞，第五、六句〔見君何日，待瓊林、宴罷醉歸時〕，見字、宴字俱仄聲，林字平聲，又〔爭如不見，才相見、便有別離時〕，才字平聲，蔡伸詞〔淒涼懷抱，算此際、唯我與君同〕，此字仄聲，吳詞〔堂空露冷，倩誰喚、行雲來洞庭〕，來字平聲；辛詞，結句〔人爭看、寶馬來思〕，爭字平聲，又，李詞〔酒到處、莫放杯停〕，酒字仄聲。譜內可平可仄據此，餘參下所採三詞。</p>
<p>又一體　雙調七十六字，前後段各七句，四平韻</p>
<div>李俊民</div>
<pre>浮雲霽色。江涵秋影雁初飛。相逢共繞東籬。
○○●●　○○○●●○□　○○●●○□
點檢樽前見在。人似曉星稀。對滿山紅樹。葉葉堪題。
●●○○●●　○●●○□　●●○○●　●●○□
大家露頂。任短髮、被風吹。只恐黃花人貌。不似年時。
●○●●　●●●　●○□　●●○○○●　●●○□
杯添野水。更何用、頻頻望白衣。沈醉後、攜手方歸。
○○●●　●○●　○○●●□　○●●　○●○□</pre>
<p>此與曹詞同，惟換頭句不押韻異。</p>
<p>又一體　雙調七十六字，前段七句四平韻，後段七句五平韻</p>
<div>吳文英</div>
<pre>風漣亂翠。酒霏飄汗洗新妝。幽情暗寄蓮房。
○○●●　●○○●●○□　○○●●○□
弄雪調冰重會。臨水暮追涼。正碧雲不破。素月微行。
●●○○○●　○●●○□　●●○●●　●●○□
雙成夜笙。斷舊曲、解明璫。別有紅嬌粉潤。初試霓裳。分蓮調郎。
○○●○　●●●　●○□　●●○○●●　○●○□　○○●□
又拈惹、花茸碧唾香。波暈切、一盼秋光。
●○●　○○●●□　○●●　●●○□</pre>
<p>此與曹詞同，惟換頭句不押韻，第五句又多押一韻異。</p>
<p>又一體　雙調七十六字，前段七句四平韻，後段七句五平韻</p>
<div>《梅苑》無名氏</div>
<pre>江南地暖。數枝先得嶺頭春。分付似、剪玉裁冰。
○○●●　●○○●●○□　○●●　●●○□
素質偏憐勻澹。羞殺壽陽人。算多情留意。偏在東君。
●●○○○●　○●●○□　●○○○●　○●○□
暗香旋生。對淡月、與黃昏。寂寞誰家院宇。斜掩重門。
●○●□　●●●　●○□　●●○○●●　○●○□
牆頭半開。卻望雕鞍無故人。斷腸處、容易飄零。
○○●○　●●○○○●□　●○●　○●○□</pre>
<p>此亦與曹詞同，惟前段第三句添一字、作七字句，後段第六句減一字、作七字句異。</p>
</body>
</html>
