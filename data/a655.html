<html>
<head>
<title>西平樂</title>
<meta http-equiv="Content-Type" content="text/html; charset=utf-8">
</head>

<body>

<p>此調有仄韻、平韻兩體。仄韻者，始自柳永，《樂章集》注：小石調；平韻者，始自周邦彥，一名《西平樂慢》。</p>
<p>雙調一百二字，前段八句四仄韻，後段十三句六仄韻</p>
<div>柳永</div>
<pre>盡日憑高寓目。脈脈春情緒。佳景清明漸近。時節輕寒乍暖。
●●○○●●　◎●○○■　⊙●○○●●　○●○○●●
天氣才晴又雨。煙光澹蕩。妝點平蕪遠樹。黯凝佇。
○●○○◎■　○○●●　⊙●○○◎■　●○■
台榭好。鶯燕語。正是和風麗日。幾許繁紅嫩綠。雅稱嬉遊去。
○◎●　○●■　◎●○○◎●　◎●○○●●　●●○○■
奈阻隔、尋芳伴侶。秦樓鳳吹。楚館雲約。空悵望。在何處。
●●●　○○●■　○○●●　◎⊙○●　○●●　●○■
寂寞韶光暗度。可憐向晚。村落聲聲杜宇。
◎●○○●■　◎○●●　○●○○●■</pre>
<p>此調押仄聲韻者，以此詞為正體，若朱詞之減字，晁詞之添字，皆變格也。《詞律》疑〔雅稱嬉遊去〕句，脫一字，因晁詞〔准擬金樽時舉〕，作六字句也。若朱詞本和柳韻，其後段第五句〔好趁飛瓊去〕，仍作五字句，則知《樂章集》所載，並無偽脫，《詞律》臆說不可從。此詞可平可仄，悉參朱詞、晁詞。</p>
<p>又一體　雙調一百二字，前段八句五仄韻，後段十三句七仄韻</p>
<div>朱雍</div>
<pre>夜色娟娟皎月。梅玉供春緒。不使鉛華點綴。超出精神淡濘。
●●○○●●　○●○○■　●●○○●●　○●○○●■
休妒殘英如雨。清香眷戀。只恐隨風滿樹。散難佇。
○●○○○■　○○●●　●●○○●■　●○■
江亭暮。鳴佩語。正值匆匆乍別。天遠瑤池縞縠。好趁飛瓊去。
○○■　○●■　●●○○●●　○●○○●●　●●○○■
忍孤負瑤台伴侶。瓊肌瘦盡。庾嶺零落。空悵望。動情處。
●○●○○●■　○○●●　●●○●　○●●　●○■
畫角哀時暗度。參橫向曉。吹入深沈院宇。
●●○○●■　○○●●　○●○○●■</pre>
<p>此和柳詞韻，惟前段第四句、後段起句，添押兩韻異。</p>
<p>又一體　雙調一百三字，前段八句四仄韻，後段十三句七仄韻</p>
<div>晁補之</div>
<pre>鳳詔傳來絳闕。當寧思賢輔。淮海甘棠惠化。霖雨商岩吉夢。
●●○○●●　○●○○■　○●○○●●　○●○○●●
熊虎周郊舊卜。千秋盛際。催促朝天歸去。動離緒。
○●○○●■　○○●●　○●○○○■　●○■
空眷戀。難暫駐。新植雙亭臨水。風月佳名未睹。准擬金樽時舉。
○●●　○●■　○●○○○●　○●○○●■　●●○○○■
況樂府、風流一部。妍歌妙舞。縈雲回雪。親教與。恨難訴。
●●●　○○●■　○○●●　○○○●　○●●　●●■
爭欲攀轅借住。功成繡袞。重與江山作主。
○●○○●■　○○●●　○●○○●■</pre>
<p>此亦與柳永同，惟後段第四句押韻，第五句添一字異。此調前段第五句，例須押韻，此詞〔卜〕字，按《中原雅音》，讀如〔補〕，亦方言也。</p>
<p>又一體　雙調一百三十七字，前段十二句四平韻，後段十五句三平韻</p>
<div>周邦彥</div>
<pre>稚綠蘇晴。故溪歇雨。川迥未覺春賒。駝褐侵寒。正憐初日。輕陰抵死須遮。
◎●○○　●○◎●　○●●●○□　⊙●○○　◎○○●　○○●●○□
歎事逐孤鴻盡去。身與塘蒲共晚。爭知向此征途。區區佇立塵沙。
◎●●○○●●　⊙●○○●●　○○●●○○　○○●●○□
追念朱顏翠髮。曾到處、故地使人嗟。
○●○○●●　○◎●　●●●○□
道連三楚。天低四野。喬木依前。臨路敧斜。
◎○○●　○○●●　○●○○　⊙●○□
重慕想、東陵晦跡。彭澤歸來。左右琴書自樂。松菊相依。何況風流鬢未華。
○●●　○○●●　○●○○　●●○○●●　⊙●○○　○●○○●●□
多謝故人。親馳鄭驛。時倒融尊。勸此淹留。共過芳時。翻令倦客思家。
⊙●●○　○○●●　○●○○　●●○○　●●○○　○○●●○□</pre>
<p>此調押平聲韻者，以此詞為正體，若楊、方、陳三詞之或攤破句法，或減字，皆變格也。按，吳文英詞，前段結句〔十載事、夢惹綠楊絲〕，十字入聲；後段第六句〔菊井招魂〕，菊字入聲，俱以入作平，不注可仄。此詞可平可仄，悉參楊、方、陳三詞。</p>
<p>又一體　雙調一百三十五字，前段十三句四平韻，後段十五句三平韻</p>
<div>楊澤民</div>
<pre>圃韭畦蔬。嫩雞野臘。鄰醞稚子能賒。羅幕新裁。畫樓高聳。松梧柳竹交遮。
○●○○　●○●●　○●●●○□　○●○○　●○○●　○○●●○□
應便作、歸休計去。高揖淵明。下視林逋。到此如何。又走風沙。
○●●　○○●●　○●○○　●●○○　●●○○　●●○□
都為啼號累我。思量事、未遂即咨嗟。
○●○○●●　○○●　●●●○□
連年奔遂。旁州外邑。舟楫輕颺。鞭帽攲斜。
○○○●　○○●●　○●○○　○●○□
仍冒觸、煙嵐邃險。風雪縱橫。每值初寒在路。炎暑登車。空向長途度歲華。
○●●　○○●●　○●○○　●●○○●●　○●○○　○●○○●●□
消減少年。英豪氣宇。瀟灑襟懷。似此施為。縱解封侯。寧如便早還家。
○●●○　○○●●　○●○○　●●○○　●●○○　○○●●○□</pre>
<p>此和周詞，惟前段第八、九、十句，減二字、攤破句法，作四字四句異。</p>
<p>又一體　雙調一百三十五字，前段十二句四平韻，後段十五句三平韻</p>
<div>方千里</div>
<pre>倦踏征塵。厭驅匹馬。凝望故國猶賒。孤館今宵。亂山何許。平林漠漠煙遮。
●●○○　●○●●　○●●●○□　○●○○　●○○●　○○●●○□
悵過眼光陰似瞬。回首歡娛異昔。流年迅景。霜風敗葦驚沙。
●●●○○●●　○●○○●●　○○●●　○○●●○□
無奈輕離易別。千里意、刷淚獨長嗟。
○●○○●●　○●●　●●●○□
綺窗人遠。青門信杳。釵影何時。重見雲斜。
●○○●　○○●●　○●○○　○●○□
空怨憶、吹簫韻曲。旋錦回文。想像宮商蠹損。機杼生塵。誰為新裝暈素華。
○●●　○○●●　○●○○　●●○○●●　○●○○　○●○○●●□
那信自憐。悠颺夢蝶。浮沒書鱗。縱有心情。盡為相思。爭如傍早歸家。
●●●○　○○●●　○●○○　●●○○　●●○○　○○●●○□</pre>
<p>此和周詞，惟前段第九、十句減二字，作四字一句、六字一句異。按，吳文英詞，前段第九、十句〔當時燕子，無言對立斜暉〕，正與此同。</p>
<p>又一體　雙調一百三十六字，前段十三句四平韻，後段十五句三平韻</p>
<div>陳允平</div>
<pre>泛梗飄萍。入山登陸。迢遞霧迥煙賒。漠漠蒹葭。依依楊柳。天涯總是愁遮。
●●○○　●○○●　○●●●○□　●●○○　○○○●　○○●●○□
歎寂寞塵埃滿眼。夢逐孤雲縹緲。春潮帶雨。鷗迎遠漵。雁別平沙。
●●●○○●●　●●○○●●　○○●●　○○●●　●●○□
寒食梨花素約。腸斷處、對景暗傷嗟。
○●○○●●　○●●　●●●○□
晚鐘煙寺。晨雞月店。征褐蕭疏。破帽攲斜。
●○○●　○○●●　○●○○　●●○□
幾度微吟馬上。長嘯舟中。慣踏新豐巷陌。舊酒猶香。憔悴東風自歲華。
●●○○●●　○●○○　●●○○●●　●●○○　○●○○●●□
重憶少年。櫻桃漸熟。松粉初黃。短楫歡呼。日日江南。煙村八九人家。
○●●○　○○●●　○●○○　●●○○　●●○○　○○●●○□</pre>
<p>此亦和周詞，惟前段第九、十句，攤破六字兩句，作四字三句，後段第五句減一字異。<br>
</p>
</body>
</html>
