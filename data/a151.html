<html>
<head>
<title>憶餘杭</title>
<meta http-equiv="Content-Type" content="text/html; charset=utf-8">
</head>

<body>

<p>見《湘山野錄》，潘閬自度曲，因憶西湖諸勝，故名《憶餘杭》。《詞律》編入《酒泉子》者誤。</p>
<p>雙調四十八字，前段四句兩平韻，後段四句兩仄韻、兩平韻</p>
<div>潘閬</div>
<pre>長憶西湖。盡日憑欄樓上望。三三兩兩釣魚舟。島嶼正清秋。
○●○○　◎●○○○●●　⊙○◎●●○□　◎●●○□
笛聲依約蘆花裏。白鳥數行驚起。別來閑想整魚竿。思入水雲寒。
●○○●○○■　●●●○○■　●○⊙●●○□換◎●●○□</pre>
<p>此調只有潘詞三首，故可平可仄悉依之。潘詞別首，前段第三句〔冷泉亭上幾曾遊〕，冷字仄聲，亭字平聲；後段第三句〔別來幾向畫圖看〕，幾字仄聲。餘參校下首。坊本後段第二句，或作〔白鳥成行忽驚起〕，今從《湘山野錄》改正。</p>
<p>又一體　雙調四十九字，前段四句兩平韻，後段四句兩仄韻、兩平韻</p>
<div>潘閬</div>
<pre>長憶孤山。山在湖心如黛簇。僧房四面向湖開。輕棹去還來。
○●○○　○●○○○●●　○○●●●○□　○●●○□
芰荷香細連雲閣。閣上清聲簷下鐸。別來塵土汙人衣。空役夢魂飛。
●○○●○○■　●●○○○●■　●○○●●○□換○●●○□</pre>
<p>後段第二句，較前詞多一字，潘詞別首〔長嘯一聲何處去〕，正與此同。</p>
</body>
</html>
