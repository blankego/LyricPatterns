<html>
<head>
<title>河瀆神</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。《花庵詞選》云：唐詞多緣題所賦，《河瀆神》之詠祠廟，亦其一也。</p>
<p>雙調四十九字，前段四句四平韻，後段四句四仄韻</p>
<div>溫庭筠</div>
<pre>河上望叢祠。廟前春雨來時。楚山無限鳥飛遲。蘭棹空傷別離。
⊙●●○□　◎⊙○◎⊙□　◎○⊙●●○□　⊙◎⊙⊙◎□
何處杜鵑啼不歇。豔紅開盡如血。蟬鬢美人愁絕。百花芳草佳節。
⊙◎◎⊙○◎■　◎⊙○◎⊙■　⊙●◎○⊙■　◎○○●○■</pre>
<p>此詞前段押平韻，後段押仄韻者，唐、宋人間一為之，若全押平韻，則惟唐詞一體也。前段第二句，孫光憲詞〔春晚湘妃廟前〕，春字平聲，晚字仄聲，妃字平聲，廟字仄聲；第三句，〔一方卵色楚南天〕，卵字仄聲，辛棄疾詞〔山頭人望翠雲旗〕，山字平聲；第四句，溫詞別首〔流淚玉箸千條〕，淚字仄聲，流字平聲，玉字、箸字俱仄聲，千字平聲；後段換頭句，〔暮天愁聽思歸樂〕，暮字仄聲，天字、愁字俱平聲，聽字仄聲，歸字平聲；第二句，孫詞〔依舊瓊輪羽駕〕，依字平聲，舊字仄聲，輪字平聲，羽字仄聲；第三句，孫詞〔小殿沉沉清夜〕，小字仄聲，上沉字平聲，溫詞別首〔青麥燕飛落落〕，上落字仄聲；第四句，孫詞〔銀燈飄落香灺〕，銀字平聲。譜內可平可仄據此，若前段起句，河字可平，則參張詞。</p>
<p>又一體　雙調四十九字，前段四句四平韻，後段四句兩平韻</p>
<div>張泌</div>
<pre>古樹噪寒鴉。滿庭楓葉蘆花。晝燈當午隔輕紗。畫閣朱簾影斜。
●●●○□　●○○●○□　●○○●●○□　●●○○●□
門外往來祈賽客。翩翩帆落天涯。回首隔江煙火。渡頭三兩人家。
○●●○○●●　○○○●○□　○●●○○●　●○○●○□</pre>
<p>此體全押平韻，無唐宋詞可校。</p>
</body>
</html>
