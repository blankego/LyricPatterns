<html>
<head>
<title>慶金枝</title>
<meta http-equiv="Content-Type" content="text/html; charset=utf-8">
</head>

<body>

<p>《高麗史‧樂志》，名《慶金枝》令。</p>
<p>雙調四十八字，前後段各四句，三平韻</p>
<div>《高麗史‧樂志》無名氏</div>
<pre>莫惜金縷衣。勸君惜、少年時。花開堪折直須折。莫待折空枝。
◎◎⊙●□　●○●　●○□　○○○●●○●　●●●○□
一朝杜宇才鳴後。便從此、歇芳菲。有花有酒且開眉。莫待滿頭絲。
◎○●●○○●　◎⊙●　●○□　◎○◎●●○□　●●●○□</pre>
<p>此調三體，每體只有一詞，可平可仄，即以三詞參定。</p>
<p>又一體　雙調五十字，前段四句四平韻，後段四句三平韻</p>
<div>張先</div>
<pre>青螺添遠山。兩嬌靨、笑時圓。抱雲勾雪近燈看。算何處、不堪憐。
○○○●□　●○●　●○□　●○○●●○□　●⊙●　●○□
今生但願無離別。花月下、繡屏前。雙蠶成繭共纏綿。更重結、後生緣。
○○●●○○●　○●●　●○□　○●○●●○□　●○●　●○□</pre>
<p>此詞前後段第三句押韻，兩結句俱六字折腰。</p>
<p>又一體　雙調五十字，前後段各四句，四平韻</p>
<div>《梅苑》無名氏</div>
<pre>新春入舊年。綻梅萼、一枝先。隴頭人待信音傳。算楚岸、未香殘。
○○●●□　●○●　●○□　●○○●●○□　●●●　●○□
小桃風雪憑欄杆。下簾幕、護輕寒。年華永占入芳筵。付樽酒、漸成歡。
●○○●●○□　●○●　●○□　○○●●●○□　●○●　●○□</pre>
<p>此詞換頭句押韻，餘與張詞同。</p>
</body>
</html>
