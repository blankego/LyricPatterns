<html>
<head>
<title>兩同心</title>
<meta http-equiv="Content-Type" content="text/html; charset=utf-8">
</head>

<body>

<p>此調有三體，仄韻者創自柳永，《樂章集》注：大石調；平韻者創自晏幾道；三聲協韻者創自杜安世。</p>
<p>雙調六十八字，前段七句三仄韻，後段七句四仄韻</p>
<div>柳永</div>
<pre>佇立東風。斷魂南國。花光媚、春醉瓊樓。蟾彩迥、夜遊香陌。
◎●○○　●○○■　⊙⊙◎　⊙●⊙○　⊙◎●　◎○⊙■
憶當時。酒戀花迷。役損詞客。
●○○　◎●○○　◎◎⊙■
別有眼長腰搦。痛憐深惜。鴛鴦阻、夕雨朝飛。錦書斷、暮雲凝碧。
◎◎◎○⊙■　◎⊙⊙■　⊙⊙●　◎●○○　◎⊙●　◎○⊙■
想別來。好景良時。也應相憶。
●◎○　◎●○○　◎○⊙■</pre>
<p>此調以此詞為正體，若楊詞之前段起句用韻，及前後段第五句押韻，皆變格也。按，柳詞別首，後段第一、二句〔飲散玉爐香嫋，洞房悄悄〕，上悄字仄聲；第三句〔錦帳裏低語偏濃〕，錦字仄聲；第四句〔銀燭下細看俱好〕，燭字仄聲。又，楊無咎詞，前後段第四句〔饒濟濟入時打扮〕、〔唯綴得秋波一盼〕，打字、一字俱仄聲，秋字平聲；兩結〔小從容，不似前回，匆匆得見〕、〔告從今，休要教人，千呼萬喚〕，得字、萬字俱仄聲，休字、千字俱平聲；又一首，前段第三句〔見玉人且喜且悲〕，人字平聲，兩且字俱仄聲；後段第一、二句〔覺來滿船清悄，愁恨多少〕，來字、愁字俱平聲，恨字仄聲。譜內可平可仄據此，餘參所採楊詞二首，惟前後段第五句平仄全異，故不參校。</p>
<p>又一體　雙調六十八字，前段七句四仄韻，後段七句五仄韻</p>
<div>楊無咎</div>
<pre>秋水明眸。翠螺堆髮。卻扇坐、羞落庭花。淩波步、塵生羅襪。
○●○○　●○○■　●●●　○●○○　○○●　○○○■
芳心發。分付春風。恰當時節。
○○■　○●○○　●○○■
漸解愁花怨月。忒貪嬌劣。寧甯地、情態於人。惺惺處、語言低說。
●●○○●■　●○○■　○○●　○●○○　○○●　●○○■
相思切。不見須臾。可堪離別。
○○●　●●○○　●○○■</pre>
<p>此與柳詞同，惟前後段第五句各用韻異。</p>
<p>又一體　雙調六十八字，前段七句四仄韻、一疊韻，後段七句五仄韻</p>
<div>柳永</div>
<pre>行看不足。坐看不足。柳條軟、斜倚春風。海棠睡、醉敧紅玉。
○○●■　●○●■疊●○●　○●○○　●○●　●○○■
清堪掬。桃李漫山。真成粗俗。
○○■　○●○○　○○○■
遙夜幾番相屬。暗魂飛逐。深酌酒、低唱新聲。密傳意、解回嬌目。
○●●○○■　●○○■　○●●　○●○○　●○●　●○○■
知誰福。得似風流。可伊心曲。
○○■　●●○○　●○○■</pre>
<p>此詞前段起句用韻，第二句疊韻，與〔秋水明眸〕詞又小異。按，《逃禪集》有〔涼生秋早〕詞，前段起句亦用韻，而前後段第五句仍不用韻，應分一體，因詞俚不錄。</p>
<p>又一體　雙調六十八字，前段七句三平韻，後段七句四平韻</p>
<div>晏幾道</div>
<pre>楚鄉春晚。似入仙源。拾翠處、漫隨流水。踏青路、暗惹香塵。
◎○○●　◎●○□　◎●◎　◎○○●　◎⊙●　◎●○□
心心在。柳外青簾。花下朱門。
⊙○◎　◎●○○　⊙●○□
對景且醉芳樽。莫話消魂。好意思、曾同明月。惡滋味、最是黃昏。
●◎◎●○□　◎●○□　●●◎　⊙○⊙●　◎⊙●　◎●○□
相思處。一紙紅箋。無限啼痕。
⊙○◎　◎●○○　⊙●○□</pre>
<p>此調平韻者，只有晏詞及黃詞三首，所不同者，前段起句或用韻、或不用韻耳。按，黃詞別首，前段起句〔秋水遙岑〕，秋字平聲；第三句〔曾共結、合歡羅帶〕，曾字平聲，又〔盡道教、心堅穿石〕，教字平聲；第四句〔更說甚、官不容針〕，說字仄聲；第五、六、七句〔許多時，靈利惺惺，驀地昏沉〕，許字仄聲，時字、靈字俱平聲，驀字仄聲；後段第三句〔你共人、女邊著子〕，人字平聲，女字、著字俱仄聲；第四句〔爭知我、門裏挑心〕，爭字平聲；第五、六、七句〔最難忘，小院回廊，月影花陰〕，最字仄聲，忘字平聲。譜內可平可仄據此，餘參〔巧笑眉顰〕詞。</p>
<p>又一體　雙調六十八字，前後段各七句，四平韻</p>
<div>黃庭堅</div>
<pre>巧笑眉顰。行步精神。隱隱似、朝雲行雨。弓弓樣、羅襪生塵。
●●○□　○●○□　●●●　○○○●　○○●　○●○□
樽前見。玉檻雕籠。堪愛難親。
○○●　●●○○　○●○□
自言家住天津。生小從人。恐舞罷、隨風飛去。顧阿母、教窣珠裙。
●○○●○□　○●○□　●●●　○○○●　●●●　○●○□
從今去。唯願銀缸。莫照離樽。
○○●　○●○○　●●○□</pre>
<p>此與晏詞同，惟前段起句用韻異。</p>
<p>又一體　雙調七十二字，前段七句四平韻，後段七句三平韻、兩協韻</p>
<div>杜安世</div>
<pre>巍巍劍外。寒霜覆林枝。望衰柳、尚色依依。暮天靜、雁陣高飛。
○○●●　○○●○□　●○●　●●○□　●○●　●●○□
入碧雲際。江山秋色。遣客心悲。
●●○●　○○○●　●●○□
蜀道巇嶮行遲。瞻京都迢遞。聽巴峽、數聲猿啼。惟獨個、未有歸計。
●●○●○□　○○○○◆協●○●　●○○□　○●●　●●○◆協
謾空悵望。每每無言。獨對斜暉。
●○●●　●●○○　●●○□</pre>
<p>此詞用三聲協韻，其前後段第二句、第五句，較晏詞又各添一字，宋詞無別首可校。<br>
</p>
</body>
</html>
