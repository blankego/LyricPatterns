<html>
<head>
<title>定風波</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。李珣詞名《定風流》，張先詞名《定風波令》。</p>
<p>雙調六十二字，前段五句三平韻、兩仄韻，後段六句四仄韻、兩平韻</p>
<div>歐陽炯</div>
<pre>暖日閑窗映碧紗。小池春水浸明霞。數樹海棠紅欲盡。爭忍。玉閨深掩過年華。
◎●○○◎●□　◎○⊙●●○□　◎●◎○○◎■　⊙■　◎○⊙●●○□
獨憑繡床方寸亂。腸斷。淚珠穿破臉邊花。
◎●◎○○●■換⊙■　◎○⊙●●○□
鄰舍女郎相借問。音信。教人羞道未還家。
⊙●◎○○●■換⊙■　⊙○⊙●●○□</pre>
<p>此調以此詞為正體，前後段以平韻為主，前段第三、四句，後段第一、二句，第四、五句，又間入仄韻。宋詞俱如此填，若蘇詞之不押仄韻，孫詞之添字，蔡詞、京詞之攤破句法，曹詞、李詞、陳詞之減字，皆變體也。按，歐陽修詞，前段第三、四句〔春睡覺來情緒惡，寂寞〕，寂字仄聲，譜內據之，其餘可平可仄，悉參所採諸詞，至閻選詞，換頭句〔扁舟短棹歸蘭浦〕，舟字平聲，棹字仄聲，蘭字平聲；李珣詞，後段第四句〔更飲一杯紅霞酒〕，霞字平聲。宋、元詞無如此者，但附注以備參考。</p>
<p>又一體　雙調六十三字，前段五句三平韻、兩仄韻，後段六句四仄韻、兩平韻</p>
<div>孫光憲</div>
<pre>簾拂疏香斷碧絲。淚衫還滴繡黃鸝。上國獻書人不在。凝黛。晚庭又是落紅時。
○●○○●●□　●○○●●○□　●●●○○●■　○■　●○●●●○□
春日自長心自促。翻覆。年來年去負前期。
○●●○○●■換○■　○○○●●○□
應是秦雲兼楚雨。留住。向花枝、誇說月中枝。
○●○○○●■換○■　●○○　○●●○□</pre>
<p>此與歐陽詞體同，惟後段結句多一字，亦襯字也。</p>
<p>又一體　雙調六十二字，前段五句三平韻、兩仄韻，後段六句一仄韻、一疊韻、兩平韻</p>
<div>蔡伸</div>
<pre>一曲離歌酒一鍾。可憐分袂太匆匆。百計留君留不住。君去。滿川煙暝滿帆風。
●●○○●●□　●○●●●○□　●●○○○●■　○■　●○○●●○□
目斷魂銷人不見。但見。青山隱隱水浮空。
●●○○○●■換●■疊○○●●●○□
擬把一襟相憶淚。試向雲箋。密寫付飛鴻。
●●●○○●●　●●○○　●●●○□</pre>
<p>此亦歐陽詞體，惟後段第五、六句攤破句法，的押仄聲短韻異。按，唐李珣詞，後段第四、五、六句〔聽鵲憑龜無定處，不知淚痕，流在畫羅衣〕，亦不押仄聲短韻，正與此同。</p>
<p>又一體　雙調六十字，前段五句三平韻、兩仄韻，後段五句兩平韻、兩仄韻</p>
<div>李泳</div>
<pre>點點行人趁落暉。搖搖煙艇出漁磯。
●●○○●●□　○○○●●○□
一路水香流不斷。零亂。春潮綠浸野薔薇。
●●●○○●■　○■　○○●●●○□
南去北來愁幾許。登臨懷古欲沾衣。
○●●○○●●　○○○●●○□
試問越王歌舞地。佳麗。只今惟有鷓鴣飛。
●●●○○●■換○■　●○○●●○□</pre>
<p>此亦歐詞體，惟換頭下減去押短韻兩字句異。</p>
<p>又一體　雙調六十字，前後段各五句，兩平韻、兩仄韻</p>
<div>曹冠</div>
<pre>萬個琅玕篩日影。兩堤楊柳蘸漣漪。
●●○○○●●　●○○●●○□
鳴鳥一聲林愈靜。吟興。未曾移步已成詩。
○●●○○●■　○■　●○○●●○□
旋汲清湘烹建茗。時尋野果勸金卮。
●●○○○●●　○○●●●○□
況有良朋談妙理。適意。此歡不遣俗人知。
●●○○○●■換●■　●○●●●○□</pre>
<p>此即李詞體，惟前段起句不用韻異。</p>
<p>又一體　雙調六十二字，前段五句三平韻，後段六句兩平韻</p>
<div>蘇軾</div>
<pre>好睡慵開莫厭遲。自憐冰臉不宜時。
●●○○●●□　●○○●●○□
偶作小桃紅杏色。閒雅。尚餘孤瘦雪霜姿。
●●●○○●●　○●　●○○●●○□
休把閒心隨物態。何事。酒生微暈沁瑤肌。
○●○○○●●　○●　●○○●●○□
詩老不知梅格在。吟詠。更看綠葉與青枝。
○●●○○●●　○●　●○●●●○□</pre>
<p>此詞前後段俱不間入仄韻，與歐詞異。</p>
<p>又一體　雙調六十二字，前段五句三平韻，後段五句兩平韻</p>
<div>京鏜</div>
<pre>何必穿針上彩樓。剖瓜插竹訴閒愁。
○●○○●●□　●○●●●○□
聞道天孫相會處。銀漢無津。不待泛蘭舟。
○●○○○●●　○●○○　●●●○□
動是隔年尋素約。何似每逢清景且嬉遊。
●●●○○●●　○●●○○●●○□
但得舉杯開口笑。對月臨風。總勝鵲橋秋。
●●●○○●●　●●○○　●●●○□</pre>
<p>此詞不間入仄韻，前後結各攤破作上四字一句、下五字一句異。至換頭第二句，〔何似〕二字，即連下句，如襯字法，亦一格也。按，京詞別首，〔騎氣乘風，也作等閒遊〕，句法又與此有別，因注明不另錄。</p>
<p>又一體　雙調六十字，前段五句三平韻，後段五句兩平韻</p>
<div>陳允平</div>
<pre>慵拂妝台懶畫眉。此情惟有落花知。流水悠悠春脈脈。閑倚繡屏。獨自立多時。
○●○○●●□　●○○●●○□　○●○○○●●　○●●○　●●●○□
有約莫教鶯解語。多情卻妒燕子飛。一笑薔薇辜舊約。載酒尋歡。因甚懶支持。
●●●○○●●　○○●●●○□　●●○○○●●　●●○○　○●●○□</pre>
<p>此與京鏜詞體同，惟後段第二、三句減二字，作七字一句異。按，周紫芝《琴調相思引》，亦名《定風波令》，校此調前後段各少第三句七字，因已編入《琴調相思引》，故不類列。<br>
</p>
</body>
</html>
