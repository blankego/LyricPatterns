<html>
<head>
<title>東坡引</title>
<meta http-equiv="Content-Type" content="text/html; charset=utf-8">
</head>

<body>

<p>此調前後段兩結，宋人類用疊句，惟曹冠、袁去華詞，二首獨無，舊譜遺之，今並增定。</p>
<p>雙調四十八字，前段四句四仄韻，後段五句四仄韻</p>
<div>曹冠</div>
<pre>涼飆生玉宇。黃花曉凝露。汀蘋岸蓼秋將暮。登高開宴俎。
⊙○○●■　○⊙◎○■　○○●●○○■　⊙○○●■
傳杯興逸。分詠得句。思戲馬、常懷古。東籬候酒人何處。芳樽須送與。
○○●●　⊙◎◎■　⊙◎●　○○■　⊙○●●○○■　○○○●■</pre>
<p>此調採詞五體，無疊句者兩體，有疊句者三體。曹詞換頭第三句六字折腰，袁詞七字折腰，趙詞換頭與曹詞同，辛詞換頭一首與曹詞同，而起句多一字，一首袁詞同，而句法不作上三下四，其餘則無不同也。故此詞可平可仄，即校後詞。</p>
<p>又一體　雙調四十九字，前段四句四仄韻，後段五句四仄韻</p>
<div>袁去華</div>
<pre>隴頭梅半吐。江南歲將暮。閑窗盡日將愁度。黃昏愁更苦。
●○○●■　○○●○■　○○●●○○■　○○○●■
歸期望斷。雙魚尺素。念嘶騎、今到何處。殘燈背壁三更鼓。斜風吹細雨。
○○●●　○○●■　●○●　○●○■　○○●●○○■　○○○●■</pre>
<p>此與曹詞同，惟後段第三句，添一字作七字句異。</p>
<p>又一體　雙調五十八字，前段五句四仄韻、一疊韻，後段六句四仄韻、一疊韻</p>
<div>趙師俠</div>
<pre>相看情未足。離觴已催促。停歌欲語眉先蹙。何期歸太速。何期歸太速。
○○○●■　○○●○■　○○●●○○■　○○○●■　○○○●■疊
如今去也。無計追逐。怎忍聽、陽關曲。扁舟後夜灘頭宿。
○○●●　○●○■　●●●　○○■　○○●●○○■
愁隨煙樹簇。愁隨煙樹簇。
○○○●■　○○○●■疊</pre>
<p>此詞前後段兩結，俱有疊句。汲古閣本于前段脫一疊句，《詞律》因之，今從《花草粹編》校定。趙詞凡三首，字句悉同，平仄亦如一，辛棄疾〔君如樑上燕〕詞，趙長卿〔茅齋無客〕詞，正與此同。</p>
<p>又一體　雙調五十九字，前段五句四仄韻、一疊韻，後段六句四仄韻、一疊韻</p>
<div>辛棄疾</div>
<pre>玉纖彈舊怨。還敲繡屏面。清歌目送西風雁。雁行吹字斷。雁行吹字斷。
●○○●■　○○●○■　○○●●○○■　●○○●■　●○○●■疊
夜深拜半月。瑣窗西畔。但桂影、空階滿。翠帷自掩無人見。
●○●●●　●○○■　●●●　○○■　●○●●○○■
羅衣寬一半。羅衣寬一半。
○○○●■　○○○●■疊</pre>
<p>此與趙詞同，惟後段起句五字異。《圖譜》於〔夜深拜半〕點句者誤。</p>
<p>又一體　雙調五十九字，前段五句四仄韻、一疊韻，後段六句四仄韻、一疊韻</p>
<div>辛棄疾</div>
<pre>花梢紅未足。條破驚新綠。重簾下遍欄杆曲。有人春睡熟。有人春睡熟。
○○○●■　○●○○■　○○●●○○■　●○○●■　●○○●■疊
鳴禽破夢。雲偏目蹙。起來香腮褪紅玉。花時愛與愁相續。
○○●○　○○●■　●○○○●○■　○○●●○○■
羅裙過半幅。羅裙過半幅。
○○○●■　○○○●■疊</pre>
<p>此亦與趙詞同，惟後段第三句七字異。或疑此詞，前段第二句平仄小異。按，趙長卿〔茆齋無客至〕詞，正與此同。<br>
</p>
</body>
</html>
