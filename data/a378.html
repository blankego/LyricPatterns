<html>
<head>
<title>憶帝京</title>
<meta http-equiv="Content-Type" content="text/html; charset=utf-8">
</head>

<body>

<p>《樂章集》注：南呂調。</p>
<p>雙調七十二字，前段六句四仄韻，後段七句四仄韻</p>
<div>柳永</div>
<pre>薄衾小枕天氣。乍覺別離滋味。
◎⊙◎◎○■　●●●○○■　
輾轉數寒更。起了還重睡。畢竟不成眠。一夜長如歲。
◎●●○○　●●○○■　●●●○○　●●○○■
也擬把、卻回征轡。又爭奈、已成行計。
◎●●　◎○○■　●⊙●　◎⊙⊙■
萬種思量。多方開解。只恁寂寞厭厭地。繫我一生心。負你千行淚。
●●○○　○○⊙●　●●◎●○○■　●●●○○　●●○○■</pre>
<p>此調以此詞為正體，故黃庭堅〔鳴鳩乳燕〕詞、〔薄妝小靨〕詞，皆與此同，若〔銀燭生花〕詞之添字，亦變格也。按，黃詞，後段第一句〔萬里嫁、烏孫公主〕，烏字平聲；第二句〔對易水、明妃不渡〕，易字仄聲，明字平聲，不字仄聲，又〔更莫問、鶯老花謝〕，老字仄聲；第四句〔紅顏片片〕，上片字仄聲；第五句〔指下花落狂風雨〕，花字平聲。譜內可平可仄據此，餘參添字詞之句法同者。</p>
<p>又一體　雙調七十六字，前段六句四仄韻，後段七句六仄韻</p>
<div>黃庭堅</div>
<pre>銀燭生花如紅豆。占好事、而今有。
○●○○○○■　○●●　○○■
人醉曲屏深。借寶瑟、輕招手。一陣白蘋風。故滅燭、教相就。
○●●○○　●●●　○○■　●●●○○　●●●　○○■
花帶雨、冰肌香透。恨啼烏、轆轤聲曉。
○●●　○○○■　●○●　●○○■
柳岸微寒吹殘酒。斷腸人。依舊鏡中消瘦。恐那人知後。鎮把你、來僝僽。
●●○○○○■　●○○　○●●○○■　●●○○■　●●●　○●■</pre>
<p>此詞大略與柳詞同，惟前段第二句六字折腰，第四句及結句各添一字、俱六字折腰，後段第三、四、五句攤破句法，作七字一句、三字一句、六字一句，第六句押韻，結句亦添一字異。至〔曉〕字與〔透〕字押，亦遵古韻。<br>
</p>
</body>
</html>
