<html>
<head>
<title>憶秦娥</title>
<meta http-equiv="Content-Type" content="text/html; charset=utf-8">
</head>

<body>

<p>元高拭詞注：商調。按，此詞昉自李白，自唐迄元，體各不一。要其源，皆從李詞出也。因詞有〔秦娥夢斷秦樓月〕句，故名《憶秦娥》，更名《秦樓月》。蘇軾詞有〔清光偏照雙荷葉〕句，名《雙荷葉》。無名氏詞。有〔水天搖盪蓬萊閣〕句，名《蓬萊閣》。至賀鑄始易仄韻為平韻。張輯詞，有〔碧雲暮合〕句，名《碧雲深》。宋媛孫道絢詞，有〔花深深〕句，名《花深深》。</p>
<p>雙調四十六字，前後段各五句，三仄韻、一疊韻</p>
<div>李白</div>
<pre>簫聲咽。秦娥夢斷秦樓月。秦樓月。年年柳色。灞陵傷別。
⊙⊙■　⊙○◎●○○■　○○■疊⊙⊙◎◎　◎⊙○■
樂遊原上清秋節。咸陽古道音塵絕。音塵絕。西風殘照。漢家陵闕。
◎○⊙●⊙○■　⊙○◎●○○■　○○■疊⊙○⊙●　◎⊙○■</pre>
<p>此調押仄韻者，以此詞為正體，若晁詞之不作疊句，石詞之少押一韻，秦詞之多口號四句，倪詞之減去疊句，雖為變格，猶與李詞大同小異。至馮延巳創為減字之體，張詞由此添字，毛詞由此偷聲，在變格中，更與諸家不同。前段起句，周邦彥詞〔香馥馥〕，上馥字仄聲；第二句，趙師俠詞〔不堪涼月穿珠箔〕，不字仄聲，涼字平聲；第四句，李之儀詞〔迎得雲歸〕，得字仄聲，歸字平聲；第五句，李詞〔還送雲別〕，送字仄聲；換頭句，蘇軾詞〔背風迎南淚珠滑〕，淚字仄聲；第五句，周紫芝詞〔西樓殘月〕，西字平聲。譜內可平可仄據此，餘參姚、石、秦、倪四詞。</p>
<p>又一體　雙調四十六字，前後段各五句，四仄韻</p>
<div>晁補之</div>
<pre>牽人意。高堂照碧臨煙水。清秋至。東山時伴。謝公攜妓。
○○■　○○●●○○■　○○■　○○○●　●○○■
黃菊雖殘堪泛蟻。乍寒猶有重陽味。應相記。坐中少個。孟嘉狂醉。
○●○○○●■　○○○●○○■　○○■　●○●●　●○○■</pre>
<p>此與李詞同，惟前後段第三句不作疊句體異。</p>
<p>又一體　雙調四十六字，前段五句三仄韻、一疊韻，後段五句兩仄韻、一疊韻</p>
<div>石孝友</div>
<pre>秦樓月。秦娥本是秦宮客。秦宮客。夢雲風韻。借仙標格。
○○■　○○●●○○■　○○■疊●○○●　●○○■
相從無計不如休。如今去也空相憶。空相憶。樽前歡笑。夢中尋覓。
○○○●●○○　○○●●○○■　○○■疊○○○●　●○○■</pre>
<p>此與李詞同，惟換頭句第七字用平聲，不押仄韻異。</p>
<p>又一體　雙調四十六字，前後段各五句，三仄韻、一疊韻</p>
<div>秦觀</div>
<pre>驢背吟詩清到骨，人間別是閑勳業。雲台煙閣久銷沉，千載人圖灞橋雪。灞橋雪。茫茫萬徑人蹤滅。人蹤滅。此時方見。乾坤空闊。
●○■　○○●●○○■　○○■疊●○○●　○○○■
騎驢老子真奇絕。肩山吟聳清寒冽。清寒冽。只緣不禁。梅花撩撥。
○○●●○○■　○○○●○○■　○○■疊●○●●　○○○■</pre>
<p>此即李詞體，惟詞首多口號四句異。按，秦詞四首，每首前各有口號四句，即以口號末句三字為起句，亦如調笑令例。樂府舞曲《轉踏》類如此。</p>
<p>又一體　雙調四十字，前後段各四句，三仄韻</p>
<div>倪瓚</div>
<pre>扶疏玉。蟾宮樹影欄杆曲。一襟香霧。幾枝金粟。
○○■　○○●●○○■　●○○●　●○○■
姮娥鏡掩秋雲綠。無端風雨聲相續。不須澄霽。為沽醹醁。
○○●●○○■　○○○●○○■　●○○●　●○○■</pre>
<p>此亦李詞體，惟前後段減去兩疊句異。</p>
<p>又一體　雙調三十八字，前後段各四句，四仄韻</p>
<div>馮延巳</div>
<pre>風淅淅。夜雨連雲黑。滴滴。窗外芭蕉燈下客。
○●■　●●○○■　●■　○●○○○●■
除非魂夢到鄉國。免被關山隔。憶憶。一句枕前爭忘得。
○○○●●○■　●●○○■　●■　●●●○○○■</pre>
<p>此詞前後段起句與李白詞同，惟第二句各減二字，第三句各減一字，第四、五句減一字，只作七字一句。此體僅見《陽春集》，無別首可校。</p>
<p>又一體　雙調四十一句，前後段各四句，四仄韻</p>
<div>張先</div>
<pre>參差竹。吹斷相思曲。情不足。西北高樓窮遠目。
○○■　○●○○■　○●■　○●○○○●■
憶苕溪、寒影透清玉。秋雁南飛速。菰草綠。應下溪頭沙上宿。
●○○　○●●○■　○●○○■　○●■　○●○○○●■</pre>
<p>此與馮詞同，惟換頭添一字，前後段第三句各添一字，仍照李白詞體作三字句異。</p>
<p>又一體　雙調三十七字，前後段各四句，兩仄韻、兩平韻</p>
<div>毛滂</div>
<pre>夜夜。夜了花開也。連忙。指點銀瓶索酒嘗。
●■　●●○○■　○□　◎●○○●●□
明朝花落知多少。莫把殘紅掃。愁人。一片花飛減卻春。
⊙○⊙●○○■換◎●○○■　○□換●●○○●●□</pre>
<p>此詞句讀與馮詞同，但馮詞起句三字，此詞兩字，馮詞全押仄韻，此詞前後第三、四句，偷用平聲，雖同本李詞，亦自成一體耳。毛詞別首，前段第四句〔先借春光與酒家〕，先字平聲；換頭句〔夜寒我醉誰扶我〕，夜字、我字俱仄聲；第二句〔應抱瑤琴臥〕，應字平聲，餘平仄悉同。</p>
<p>又一體　雙調四十六字，前後段各五句，三平韻、一疊韻</p>
<div>賀鑄</div>
<pre>曉朦朧。前溪百鳥啼匆匆。啼匆匆。淩波人去。拜月樓空。
◎○□　⊙○◎●⊙○□　⊙○□疊⊙○⊙●　◎●○□
去年今日東門東。鮮妝輝影桃花紅。桃花紅。吹開吹落。一任東風。
◎○⊙●⊙○□　⊙○⊙●○○□　○○□疊⊙○⊙●　◎●○□</pre>
<p>此調押平韻，以此詞務正體，若秦詞之多口號四句，顏詞之減去疊句，皆變格也。前段起句，程垓詞〔青門深〕，青字平聲；後段起句，賀詞別首〔粉娥採葉共親蠶〕，共字仄聲；第二句，孫道絢詞〔畫眉樓上愁登臨〕，畫字仄聲。譜內可平可仄據此，餘參秦詞、顏詞。</p>
<p>又一體　雙調四十六字，前後段各五句，三平韻、一疊韻</p>
<div>秦觀</div>
<pre>帝城東畔富韶華，滿路飄香爛彩霞。多少風流年少客，馬蹄踏遍曲江花。曲江花。宜春十里錦雲遮。錦雲遮。水邊院落。山下人家。
●○□　○○●●●○□　●○□疊●○●●　○●○□
茸茸細草承香車。金鞍玉勒爭年華。爭年華。酒樓青旆。歌板紅牙。
○○●●○○□　○○●●○○□　○○□疊●○○●　○●○□</pre>
<p>此即賀詞體，惟詞前多口號四句異。</p>
<p>又一體　雙調四十字，前後段各四句，三平韻</p>
<div>顏奎</div>
<pre>水雲幽。怕黃霜竹生新愁。如今何處。倚月明樓。
●○□　●○○●○○□　○○○●　●●○□
龍吟杳杳天悠悠。騰蛟起舞鳴箜篌。聽吹短氣。江上無秋。
○○●●○○□　○○●●○○□　○○●●　○●○□</pre>
<p>此詞見元《天下同文錄》，亦賀詞體，惟前後段各減兩疊句異。倪瓚仄韻詞，正與此同。<br>
</p>
</body>
</html>
