<html>
<head>
<title>過澗歇</title>
<meta http-equiv="Content-Type" content="text/html; charset=utf-8">
</head>

<body>

<p>《樂章集》注：中呂調。</p>
<p>雙調八十字，前段八句五仄韻，後段八句三仄韻</p>
<div>柳永</div>
<pre>淮楚。曠望極、千里火雲燒空。盡日西郊無雨。厭行旅。
⊙■　●◎◎　⊙●◎⊙○○　●●○○○■　◎⊙■
數幅輕帆旋落。檥棹兼葭浦。避畏景。兩兩舟人夜深語。
●●○○●●　●●○○■　●●●　●●○○●○■
此際爭可。便恁奔名競利去。九衢塵裏。衣冠冒炎暑。
●●○●　●●○○◎●■　●○⊙●　○○●○■
回首江鄉。月觀風亭。水邊石上。幸有散髮披襟處。
⊙●○○　●●○○　◎⊙◎●　●◎◎●○○■</pre>
<p>此調以此詞為正體，若晁詞換頭之句讀小異，柳詞別首前段之攤破句法、後段之多押一韻，皆變格也。此詞後段第二句，《嘯餘譜》刻〔便恁奔名利〕，脫去二字，今從《樂章集》訂定。此調只有柳詞二首及晁詞，故此詞可平可仄，悉參下詞。</p>
<p>又一體　雙調八十字，前段七句四仄韻、一疊韻，後段八句三仄韻</p>
<div>晁補之</div>
<pre>歸去。奈故人、尚作青眼相期。未許明時歸去。放懷處。
○■　●●○　●●○●○○　●●○○○■疊●○■
買得東皋數畝。靜愛園林趣。任過客、剝啄相呼晝扃戶。
●●○○●●　●●○○■　●●●　●●○○●○■
堪笑兒童事業。華顛向誰語。草堂人悄。圓荷過微雨。
○●○○●●　○○●○■　●○○●　○○●○■
都付邯鄲。一枕清風。好夢初覺。砌下槐影方停午。
○●○○　●●○○　●●○●　●●○●○○■</pre>
<p>此與柳詞〔淮楚〕詞同，惟前段第三句，即疊首句韻，後段起句六字，第二句五字異。</p>
<p>又一體　雙調八十字，前段九句六仄韻，後段八句四仄韻</p>
<div>柳永</div>
<pre>酒醒。夢才覺、小閣香炭成燼。洞戶銀蟾移影。人寂靜。
●■　●○●　●●○○○■　●●○○○■　○●■
夜永清寒。翠瓦霜凝。疏簾風動。漏聲隱隱。飄來轉愁聽。
●●○○　●●○○　○○○●　●○●■　○○●○■
怎向心緒。近日厭厭長似病。鳳樓咫尺。佳期杳難定。
●●○●　●●○○○●■　●○●●　○○●○■
輾轉無眠。粲枕冰冷。香虯煙斷。是誰與把重衾整。
●●○○　●●○■　○○○●　●○●●○○■</pre>
<p>此詞見《花草粹編》，《樂章集》不載，其體調亦與〔淮楚〕詞同，惟前段第五、六句添一字，攤破六字一句、五字一句，作四字三句，第七、八句減一字，攤破三字一句、七字一句，作四字一句、五字一句，前段第二句及後段第六句多押一韻異。<br>
</p>
</body>
</html>
