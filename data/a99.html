<html>
<head>
<title>沙塞子</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。一名《沙磧子》。</p>
<p>雙調四十二字，前後段各五句，兩平韻</p>
<div>朱敦儒</div>
<pre>萬里飄零南越。山引淚。酒催愁。不見鳳樓龍闕。又經秋。
●●○○○●　○●●　●○□　●●●○○●　●○□
九日江亭閑望。蠻樹遠。瘴煙浮。腸斷紅蕉花晚。水西流。
●●⊙○○●　○◎●　●○□　○●○○○●　●○□</pre>
<p>此詞前後段字句相同，朱詞二首皆然。《花草粹編》刻此詞，後段第二句落一〔遠〕字，今從《詞緯》增定。朱詞別首，後段第二句〔莫作楚囚相泣〕，楚字仄聲；第二句〔傾銀漢〕，銀字平聲。</p>
<p>又一體　雙調四十九字，前後段各四句，三平韻</p>
<div>葛立方</div>
<pre>天生玉骨冰肌。瘦損也、知他為誰。寒澗底、傲霜淩雪。不教春知。
○○●●○□　●●●　○○●□　○●●　●○○●　●●○□
高樓橫笛試輕吹。要一片、花盡酒卮。拌沈醉、帽檐斜插。折取南枝。
○○○●●○□　●●●　○○●□　○○●　●○○●　●●○□</pre>
<p>《詞律》于前段第三句，脫去〔澗〕字，今從《詞緯》增定。按，此詞兩起句用韻，第二句以下較朱詞各添一字。</p>
<p>又一體　雙調五十字，前後段各四句，三平韻</p>
<div>周紫芝</div>
<pre>玉溪秋月浸寒波。忍持酒、重聽驪歌。不堪對、綠陰飛閣。月下羞蛾。
◎○○●●○□　◎⊙●　⊙●○□　●○●　◎○○●　●●○□
夜深驚鵲轉南柯。慘別意、無奈愁何。他年事、不須重問。轉更愁多。
●○○●●○□　◎●●　○●○□　⊙○●　●○○●　●●○□</pre>
<p>此詞前起作七字句，比葛詞多一字，周紫芝二首皆然。周詞別首，前段第一句：〔秋雲微淡月微羞〕，秋字平聲；第二句：〔雲黯黯月彩難留〕，雲字平聲，黯字、月字俱仄聲；第三句：〔只應是嫦娥心裏〕，嫦字平聲；後段第二句：〔人共月同上南樓〕，人字平聲；第三句：〔卻重聽畫欄西角〕，卻字仄聲。譜內可平可仄據此。</p>
<p>又一體　雙調四十九字，前後段各四句，三仄韻</p>
<div>趙彥端</div>
<pre>春水綠波南浦。漸理棹、行人欲去。黯消魂、柳際輕煙。花梢微雨。
○●●○○■　●●●　○○●■　●○○　●●○○　○○○■
長亭放琖無計住。但芳草、迷人去路。忍回頭、斷雲殘日。長安何處。
○○●●○●■　●○●　○○●■　●○○　●○○●　○○○■</pre>
<p>此詞用仄韻，其字句與葛立方平韻詞同。</p>
</body>
</html>
