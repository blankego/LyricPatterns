<html>
<head>
<title>紅林檎近</title>
<meta http-equiv="Content-Type" content="text/html; charset=utf-8">
</head>

<body>

<p>蔣氏十三調注：雙調。</p>
<p>雙調七十九字，前段八句五平韻，後段七句三平韻</p>
<div>周邦彥</div>
<pre>高柳春才軟。凍梅寒更香。暮雪助清峭。玉塵散林塘。
⊙●⊙○●　◎○○●□　◎●◎⊙●　◎○●○□
那堪飄風遞冷。故遣度幕穿窗。似欲料理新妝。呵手弄絲簧。
◎⊙⊙○●●　◎◎◎●○□　◎◎◎●○□　○◎●○□
冷落詞賦客。蕭索水雲鄉。援毫授簡。風流猶憶東梁。
◎◎○●●　⊙●●○□　⊙○●●　○○⊙●○□
望虛簷徐轉。回廊未掃。夜長莫惜空酒觴。
●○⊙⊙●　○○◎●　●○◎●○●□</pre>
<p>此調始于《清真集》，以此詞為定格，前段起四句，後段起二句，似五言古詩，後段結句拗體，周詞二首，袁去華詞一首，及方千里、楊澤民、陳允平和詞六首，皆然。前段第一句，方詞〔曉起山光慘〕，曉字仄聲，陳詞〔三萬六千頃〕，六字仄聲；第二句，楊詞〔風稜猶壯寒〕，風字平聲；第三句，方詞〔寒色上妝閣〕，寒字平聲，陳詞〔庾嶺封的皪〕，封字平聲，的字仄聲；第四句，袁詞〔牆梢掛斜陽〕，牆字平聲；第五句，周詞別首〔才喜門堆巷積〕，才字平聲，喜字仄聲，陳詞〔妨他踏青鬥草〕，踏字仄聲；第六句，陳詞〔紛紛柳絮飛殘〕，紛紛二字俱平聲，楊詞〔更無茅舍蓬窗〕，茅字平聲；第七句，陳詞〔先自懶弄晨妝〕，先字平聲，袁詞〔晚庭誰與追涼〕，庭字、誰字俱平聲；第八句，周詞別首〔清池漲微瀾〕，池字平聲；後段第一句，方詞〔遊冶尋舊侶〕，遊字平聲，陳詞〔望簾尋酒市〕，簾字平聲；第二句，袁詞〔坐待月侵廊〕，坐字仄聲；第三、四句，陳詞〔控持紫燕，芹泥未上雕樑〕，控字、未字俱仄聲；第五句，楊詞〔待喬木都凍〕，木字仄聲，袁詞〔漸參橫斗轉〕，鬥字仄聲；第六句，方詞〔珠簾人報〕，人字平聲；結句，周詞別首〔放杯同覓高處看〕，同字平聲。譜內可平可仄據此。</p>
</body>
</html>
