<html>
<head>
<title>點絳唇</title>
<meta http-equiv="Content-Type" content="text/html; charset=utf-8">
</head>

<body>

<p>元《太平樂府》注：仙呂宮。高拭詞注：黃鐘宮。《正音譜》注：仙呂調。宋王禹偁詞，名《點櫻桃》；王十朋詞，名《十八香》；張輯詞有〔邀月過南浦〕句，名《南浦月》；又有〔遙隔沙頭雨〕句，名《沙頭雨》；韓淲詞有〔更約尋瑤草〕句，名《尋瑤草》。</p>
<p>雙調四十一字，前段四句三仄韻，後段五句四仄韻</p>
<div>馮延巳</div>
<pre>蔭綠圍紅。飛瓊家在桃源住。畫橋當路。臨水開朱戶。
◎●○○　⊙○⊙●○○■　◎○⊙■　⊙●○○■
柳徑春深。行到關情處。顰不語。意憑風絮。吹向郎邊去。
◎●⊙○　⊙●○○■　⊙◎■　◎○⊙■　⊙●○○■</pre>
<p>此調以此詞為正體，若蘇詞之藏韻、韓詞之添字，皆變格也。　前段第一句，趙抃詞〔秋氣微涼〕，秋字平聲；第二句，寇準詞〔社公雨足東風慢〕，社字、雨字俱仄聲；後段第一句，趙鼎詞〔美酒一杯〕，一字仄聲；第二句，寇詞〔拂曉停針線〕，拂字仄聲；第三句，張炎詞〔竹西好〕，竹字仄聲；第四句，毛滂詞〔蜂勞蝶攘〕，蜂字平聲，蝶字仄聲；第六句，寇詞〔側臥珠簾捲〕，側字仄聲。譜內可平可仄據此，其餘參校下詞。</p>
<p>又一體　雙調四十一字，前後段各五句四仄韻</p>
<div>蘇軾</div>
<pre>不用悲秋。今年身健。還高宴。江村海甸。總作空花觀。
●●○○　○○○■　○○■　○○●■　●●○○■　
尚想橫汾。蘭菊紛相半。樓船遠。白雲飛亂。空有年年雁。
●●○○　○●○○■　○○■　●○○■　○●○○■</pre>
<p>此詞前段第二句本七字句，但于第四字藏一韻，可作兩句。宋吳琚詞〔憔悴天涯，故人相遇，情如故〕，舒亶詞〔紫霧香濃，翠華風轉，花隨輦〕，遇字、轉字用韻，正與此同。元詞如應次蘧、蕭允之諸作皆然，實本蘇詞也。</p>
<p>又一體　雙調四十三字，前段四句三仄韻，後段五句四仄韻</p>
<div>韓琦</div>
<pre>病起懨懨。對堂階花樹添憔悴。亂紅飄砌。滴盡真珠淚。
●●○○　●○○○●○○■　●○○■　●●○○■
惆悵前春。誰相向花前醉。愁無際。武陵凝睇。人遠波空翠。
○●○○　○○●○○■　○○■　●○○■　○●○○■</pre>
<p>此詞見《花草粹編》，前後段第二句，俱多一字，《詞律》疏於考據，反駁草堂之誤，非也。<br>
</p>
</body>
</html>
