<html>
<head>
<title>醉花間</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。《宋史‧樂志》：雙調。</p>
<p>雙調四十一字，前段五句三仄韻、一疊韻，後段四句三仄韻</p>
<div>毛文錫</div>
<pre>深相憶。莫相憶。相憶情難極。銀漢是紅牆。一帶遙相隔。
○○■　●○■疊○●○○■　○●●○○　◎●○○■　
金盤珠露滴。兩岸榆花白。風搖玉佩輕。今夕為何夕。
⊙⊙⊙◎■　◎◎○⊙■　○⊙●◎○　⊙●○○■</pre>
<p>《嘯餘譜》注：《生查子》詞，與《醉花間》調相近。不知《生查子》正體，前後段皆五字句起，間有用六字者，變格耳。《醉花間》正體，則前必六字、後必五字也。譜內可平可仄，悉參下毛詞。</p>
<p>又一體　雙調四十一字，前段五句三仄韻、一疊韻，後段四句兩仄韻</p>
<div>毛文錫</div>
<pre>休相問。怕相問。相問還添恨。春水滿塘生。鸂鶒還相趁。
○○■　●○■疊○●○○■　○●●○○　●●○○■
昨日雨霏霏。臨明寒一陣。偏憶戍樓人。久絕邊庭信。
●●●○○　○○○●■　○●●○○　●●○○■</pre>
<p>此詞後段第一句少押一韻，與前詞異。</p>
<p>又一體　雙調五十字，前段四句三仄韻，後段六句四仄韻</p>
<div>馮延巳</div>
<pre>晴雪小園春未到。池邊梅自早。高樹鵲銜巢。斜月明寒草。
⊙●◎○○●■　⊙○○●■　○●●○○　○●○○■
山川風景好。自古金陵道。少年看卻老。相逢莫厭醉金杯。別離多。歡會少。
⊙○○●■　●●○○■　◎○○●■　⊙○◎●●○○　●○○　○●■</pre>
<p>此詞前段第二、三、四句，與毛詞同，惟起句作七字異；後段第一、二句，與毛詞同，以下句讀全異。《陽春集》集中四首皆然。前段第一句，馮詞別首〔月落霜繁深院閉〕，月字仄聲，霜字平聲；第二句〔洞房人正睡〕，洞字仄聲；後段第一句〔夜深寒不徹〕，夜字仄聲；第三句〔雙眉愁幾許〕，雙字平聲；第四句〔兩條玉箸為君垂〕，兩字仄聲；又〔人心情緒自無端〕，情字平聲。譜內可平可仄據此。<br>
</p>
</body>
</html>
