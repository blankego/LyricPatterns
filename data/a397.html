<html>
<head>
<title>下水船</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。按，唐王保定《摭言》：裴庭裕，乾寧中在內庭，文書敏捷，號〔下水船〕，調名取此。</p>
<p>雙調七十五字，前段七句五仄韻，後段八句六仄韻</p>
<div>黃庭堅</div>
<pre>總領神仙侶。齊到青雲岐路。丹禁風微。咫尺諦聞天語。盡榮遇。
◎●○○■　○●○○⊙■　⊙●○○　◎◎●⊙⊙■　◎⊙■
看即如龍變化。一擲靈梭風雨。
◎●○○◎●　◎◎⊙⊙○■
真遊處。上苑尋春去。芳草芊芊迎步。幾曲笙歌。櫻桃豔裏歡聚。
⊙○■　◎●○○■　⊙●○○⊙■　◎●○○　○○●◎○■
瑤觴舉。回祝堯齡萬萬。端的君恩難負。
⊙⊙■　⊙●○○◎●　○●○○⊙■</pre>
<p>此調有黃詞、賀詞及晁詞二首，黃、賀二詞，字句並同，應為此調正體。若晁作〔百紫千紅〕詞之句讀參差，〔上客驪駒〕詞之添字，皆變格也。此詞可平可仄，即參下所採三詞，故不復注。</p>
<p>又一體　雙調七十五字，前段七句六仄韻，後段八句六仄韻</p>
<div>賀鑄</div>
<pre>芳草青門路。還拂京塵東去。回想當年。離聲送君南浦。愁幾許。
○●○○■　○●○○○■　○●○○　○○●○○■　○●■
樽酒流連薄暮。簾捲津樓風雨。
○●○○●■　○●○○○■
憑欄語。草草蘅皋賦。分首驚鴻不駐。燈火虹橋。難尋弄波微步。
○○■　●●○○■　○●○○●■　○●○○　○○●○○■
漫凝佇。莫怨無情流水。明月扁舟何處。
●○■　●●○○○●　○●○○○■</pre>
<p>此與黃詞同，惟前段第六句押韻異。</p>
<p>又一體　雙調七十五字，前段七句四仄韻，後段八句四仄韻</p>
<div>晁補之</div>
<pre>百紫千紅翠。唯有瓊花特異。便是當年。唐昌觀中玉蕊。
●●○○■　○●○○●■　●●○○　○○●○●■
尚記得。月裏仙人來賞。明日喧傳都市。
●●●　●●○○○●　○●○○○■
甚時又。分與揚州本。一朵冰姿難比。曾向無雙亭邊。半酣獨倚。
●○●　○●○○●　●●○○○■　○●○○○○　●○●■
似夢覺。曉出瑤台十里。猶憶飛瓊標緻。
●●●　●●○○○■　○●○○○■</pre>
<p>此亦黃詞體，惟後段第四句六字，第五句四字、句讀參差，又前段第五句，後段第一、二句、第六句，俱不押韻，第七句多押一韻異。</p>
<p>又一體　雙調七十六字，前段七句六仄韻，後段八句六仄韻</p>
<div>晁補之</div>
<pre>上客驪駒繫。驚喚銀屏睡起。困倚妝樓。盈盈正解羅髻。鳳釵墜。
●●○○■　○●○○●■　●●○○　○○●●○■　●○■
繚繞金盤玉指。巫山一段雲委。
○●○○●■　○○●●○■
半窺鏡。向我橫秋水。斜頷花枝交鏡裏。淡拂鉛華。匆匆自整羅綺。
●○●　●●○○■　○●○○○●■　●●○○　○○●●○■
斂眉翠。雖有愔愔密意。空作江邊解佩。
●○■　○●○○●■　○●○○●■</pre>
<p>此詞本集不載，從《能改齋漫錄》採入，亦黃詞體，惟後段起句不押韻，第三句添一字異。<br>
  <br>
  ▲晁補之，上客驪駒繫一首，盈盈正解羅髻句，羅字當作螺 </p>
</body>
</html>
