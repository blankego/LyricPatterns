<html>
<head>
<title>慶春宮</title>
<meta http-equiv="Content-Type" content="text/html; charset=utf-8">
</head>

<body>

<p>一名《慶宮春》。此調有平韻、仄韻兩體。平韻體，始自北宋，有周邦彥諸詞；仄韻體，始自南宋，有王沂孫諸詞。</p>
<p>雙調一百二字，前段十一句四平韻，後段十一句五平韻</p>
<div>周邦彥</div>
<pre>雲接平岡。山圍寒野。路回漸轉孤城。衰柳啼鴉。驚風驅雁。動人一片秋聲。
⊙●○○　○○⊙●　●○◎●○□　⊙●○○　⊙○⊙●　◎⊙◎⊙○□
倦途休駕。澹煙裏、微茫見星。塵埃憔悴。生怕黃昏。離思牽縈。
●○○●　●⊙●　○○●□　⊙○○●　○●⊙○　⊙●○□
華堂舊日逢迎。花豔參差。香霧飄零。弦管當頭。偏憐嬌鳳。夜深簧暖笙清。
⊙○●●○□　⊙◎○⊙　⊙●○□　⊙●○○　⊙○⊙●　◎⊙⊙●○□　
眼波傳意。恨密約、匆匆未成。許多煩惱。只為當時。一餉留情。
◎○○●　●◎●　○○●□　◎○⊙●　◎●⊙○　◎●○□</pre>
<p>此調押平韻者，只此一體，宋人俱依此填。按，前段第一句，方千里詞〔宿靄籠晴〕，宿字仄聲；第二句，張炎詞〔鄰分杏酪〕，杏字仄聲；第三句，張詞〔一枝曾伴涼宵〕，曾字平聲；第四句，張詞〔罥索飛仙〕，罥字仄聲；第五句，張詞〔戲船移景〕，戲字仄聲，又張樞詞〔情疏寶扇〕，寶字仄聲；第六句，張炎詞〔濃豔到此都消〕，濃字平聲，豔字仄聲，吳文英詞〔翠房人去深扃〕，人字平聲；第八句，張炎詞〔聽隔柳、誰家賣餳〕，隔字仄聲；第九句，張詞〔粟肌微潤〕，粟字仄聲；第十句，張樞詞〔依約遠峰〕，遠字仄聲；第十一句，吳詞〔玉腕誰憑〕，玉字仄聲；後段第一句，張炎詞〔小山舊隱重招〕，小字仄聲；第二、三句，陳允平詞〔最憐堤柳，白露先零〕，最字、柳字、白字俱仄聲，憐字平聲；第四、五、六句，張炎詞〔被酒長歌，插花短舞，誰在水國吹簫〕，被字、插字、短字俱仄聲，誰字平聲，在字、水字俱仄聲；第七句，張詞〔餘音何處〕，餘字平聲；第八句，吳詞〔斷雲隔、巫山幾層〕，雲字平聲；第九句，張炎詞〔梨花落盡〕，梨字平聲，落字仄聲；第十句，張樞詞〔簾捲翠樓〕，簾字平聲，翠字仄聲；第十一句，吳詞〔消瘦雲英〕，消字平聲。譜內可平可仄據此。</p>
<p>又一體　雙調一百二字，前後段各十一句，四仄韻</p>
<div>王沂孫</div>
<pre>明玉擎金。纖羅飄帶。為君起舞回雪。柔影參差。幽芳零亂。翠圍腰瘦一撚。
○●⊙○　⊙○○●　●○●●○■　⊙●○○　○○⊙●　●○○●◎■
歲華相誤。記前度、湘皋怨別。哀弦重訴。都是淒涼。未須彈徹。
●○○●　●⊙●　○○◎■　○○⊙●　⊙●○○　◎⊙○■
國香到此誰憐。煙冷沙昏。頓成愁絕。花惱難禁。酒消欲盡。門外冰澌欲結。
●○◎●○○　⊙●○○　●○○■　○◎⊙○　◎○◎●　⊙●⊙○◎■
試招仙魄。怕今夜、瑤簪凍折。攜盤獨出。空想咸陽。故宮落葉。
◎○⊙●　●⊙●　○○◎■　⊙○◎●　⊙●○○　●○◎■</pre>
<p>此調押仄韻者，亦只此一體，周密、劉瀾、王易簡諸詞，俱如此填。按，前段第一、二句，劉詞〔春剪綠波，日明金渚〕，綠字、日字俱仄聲；第四、五句，劉詞〔喜溢雙蛾，迎風一笑〕，喜字、一字俱仄聲；第六句，周詞〔棹歌人語嗚咽〕，嗚字平聲；第八句，周詞〔正百里、冰河乍合〕，百字仄聲，劉詞〔錦袍濕、烏紗敧側〕，敧字平聲；第九句，周詞〔千山換色〕，換字仄聲；第十句、十一句，劉詞〔滿目青山，飛下孤白〕，滿字、下字俱仄聲，飛字平聲；後段第一句，劉詞〔片帆誰上天門〕，誰字平聲；第二句，周詞〔表裏空明〕，表字仄聲；第四、五、六句，周詞〔高堂在否，登臨休賦，忍見舊時明月〕，堂字、登字、休字、明字俱平聲，在字、忍字、舊字俱仄聲；第七句，劉詞〔磯頭綠樹〕，磯字平聲，綠字仄聲；第八句，劉詞〔見白馬、書生破敵〕，白字仄聲，周詞〔怕空負、年芳輕別〕，輕字平聲；第九句、十句、十一句，劉詞〔百年前事，欲問東風，酒醒長笛〕，百字、欲字俱仄聲，前字、長字俱平聲。譜內可平可仄據此。<br>
</p>
</body>
</html>
