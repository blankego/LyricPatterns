<html>
<head>
<title>梅花引</title>
<meta http-equiv="Content-Type" content="text/html; charset=utf-8">
</head>

<body>

<p>此調有兩體。五十七字者，《中原音韻》注：越調，高憲詞，有〔須信在家貧也樂〕句，名《貧也樂》；一百十四字者，即五十七字體再加一疊，賀鑄詞句《小梅花》。</p>
<p>雙調五十七字，前段七句三仄韻、三平韻，後段六句兩仄韻、兩平韻、一疊韻</p>
<div>賀鑄</div>
<pre>城下路。淒風露。今人犁田古人墓。岸頭沙。帶蒹葭。漫漫昔時。流水今人家。
○◎■　⊙⊙■　⊙⊙⊙⊙◎⊙■　◎○□　◎⊙□　●◎◎⊙　○◎⊙⊙□
黃埃赤日長安道。倦客無漿馬無草。開函關。閉函關。千古如何。不見一人閑。
⊙○◎◎⊙⊙■換◎◎○⊙◎⊙■　⊙○□換●○□疊○◎⊙⊙　◎◎●⊙□</pre>
<p>此詞前段三仄韻、三平韻，後段兩仄韻、三平韻，宋詞只此一首。《中州樂府》有三首可校。前段第一句，王特起詞〔山之麓〕，之字平聲；第二句，高憲詞〔鼓笛弄〕，鼓笛二字俱仄聲；第三句，王特起詞〔一彎秀色盤虛谷〕，一字、秀字、色字俱仄聲，盤字平聲，高憲詞〔馳驟百年塵一哄〕，驟字、一字俱仄聲；第四、五句，高詞〔陶淵明，張季鷹〕，陶字、張字俱平聲，季字仄聲；第六、七句，王特起詞〔有人行李，蕭蕭落葉中〕，人字、行字俱平聲，李字仄聲，下蕭字平聲，落葉二字俱仄聲；後段第一句，高憲詞〔有溪可漁林可繳〕，有字仄聲，漁字平聲，下可字仄聲，王特起詞〔人家籬落炊煙濕〕，籬字平聲，趙秉文詞〔石頭路滑馬蹄蹶〕，馬字仄聲；第二句，趙詞〔昂頭貪看山奇絕〕，昂頭二字俱平聲，看字仄聲，山字平聲，王特起詞〔天外雲峰迷淡白〕，淡字仄聲；第三句，王詞〔野煙昏〕，野字仄聲；第五、六句，王詞〔溪橋路滑，平沙沒舊痕〕，橋詞平聲，路滑二字俱仄聲，平沙二字俱平聲，舊字仄聲。譜內可平可仄據此。此調作者，類填古人成語，故平仄往往不同。</p>
<p>又一體　雙調五十七字，前段七句五平韻、一疊韻，後段六句兩仄韻、兩平韻、一疊韻</p>
<div>萬俟詠</div>
<pre>曉風酸。曉霜乾。一雁南飛人度關。客衣單。客衣單。千里斷魂。空歌行路難。
●○□　●○□　●●○○○●□　●○□　●○□疊○●●○　○○○●□
寒梅驚破前村雪。寒鴨啼落西樓月。酒腸寬。酒腸寬。家在日邊。不堪頻倚欄。
○○○●○○■　○○○●○○■　●○□　●○□疊○●●○　●○○●□</pre>
<p>此詞字句，與賀詞同，惟前段起三句用平韻異。宋、元詞無填此體者。</p>
<p>又一體　雙調一百十四字，前後段各十三句，五仄韻、六平韻</p>
<div>賀鑄</div>
<pre>縛虎手。懸河口。車如雞棲馬如狗。白綸巾。撲黃塵。不知我輩。可是蓬蒿人。
◎◎■　○⊙■　⊙○⊙⊙◎○■　●○□　●○□　◎⊙●◎　◎◎⊙○□
衰蘭送客咸陽道。天若有情天亦老。作雷顛。不論錢。誰問旗亭。美酒斗十千。
⊙○◎●○○■換⊙●◎○⊙◎■　◎○□　●○□　○◎⊙⊙　◎●◎◎□
酌大斗。更為壽。青鬢常青古無有。笑嫣然。舞翩翩。當壚秦女。十五語如弦。
◎◎■換◎⊙■　⊙◎⊙⊙◎⊙■　◎○□換●○□　⊙⊙⊙◎　◎◎◎○□
遺音能記秋風曲。事去千年猶恨促。攬流光。繫扶桑。爭奈愁來。一日卻為長。
⊙○⊙●○⊙■換◎◎⊙⊙⊙◎■　◎○□換●○□　○◎⊙⊙　◎●●○□</pre>
<p>此即〔城下路〕詞體，再加一疊者。有向子諲、朱雍、劉均國三詞可校。按，向詞，前段第三句〔小時笑弄階前月〕，小字仄聲；朱詞，第六句〔江上小車〕，江字平聲；向詞，第八句〔十年空省春風面〕，十字仄聲；朱詞，結句〔猶與幽徑通〕，猶字、幽字俱平聲；朱詞，後段第三句〔庾嶺沈沈雲暗碧〕，庾字、暗字俱仄聲；向詞，第四、五句〔花陰邊，柳陰邊〕，花字平聲；向詞，第七句〔偷憐不成憐〕，憐字平聲；朱詞，第八句〔年來素袂香不減〕，不字仄聲；第九句〔此心無限憑誰說〕，心字平聲，限字仄聲；向詞，第十二句〔鴛鴦翡翠〕，鴦字平聲，翠字仄聲。譜內可平可仄據之，其餘參校五十七字賀詞及下《梅苑》詞，蓋《梅苑》詞之前段，即此詞前後段第一句至第七句，《梅苑》詞之後段，即此詞前後段之第八句至第十三句也。</p>
<p>又一體　雙調一百十四字，前段十四句六仄韻、五平韻、一疊韻，後段十二句四仄韻、五平韻、一疊韻</p>
<div>《梅苑》無名氏</div>
<pre>園林靜。蕭索景。寒梅漏泄東君信。探春回。探春回疊四是卻被。伊家苦相催。
○○■　○●■　○○●●○○■　●○□　●○○　●○●●　○○●○□
江村畔。開爛漫。看看又近年光晚。綻芬芳。噴清香。壽陽宮裏。愛學靚梳妝。
○○■換○●■　○○●●○○■　●○□換●○□　●○○●　●●●○□
夭桃紅杏誇顏色。爭似情懷雪中折。冒嚴寒。冒嚴寒。遊蜂戲蝶。莫作等閑看。
○○○●○○■換○●○○●○■　●○□換●○□疊○○●●　●●○○□
故人別後知何處。春色嶺頭逢驛使。贈新詩。折高枝。樓上一聲。羌管不須吹。
●○●●○○■換○●●○○●■　●○□換●○□　○●●○　○●●○□</pre>
<p>此亦〔城下路〕詞體，前後段各加一疊，與〔縛虎手〕詞又不同。<br>
</p>
</body>
</html>
