<html>
<head>
<title>奪錦標</title>
<meta http-equiv="Content-Type" content="text/html; charset=utf-8">
</head>

<body>

<p>調見《古山詞》。白樸詞，名《清溪怨》。</p>
<p>雙調一百八字，前段十句四仄韻，後段十句五仄韻</p>
<div>張埜</div>
<pre>涼月橫舟。銀潢浸練。萬里秋容如拭。冉冉鸞驂鶴馭。橋倚高寒。鵲飛空碧。
⊙●○○　⊙○◎●　●●○○○■　◎●⊙○◎●　○●○○　◎○○■
問歡情幾許。早收拾、新愁重織。恨人間、會少離多。萬古千秋今夕。
●○○◎●　●○◎　⊙○○■　●○○　◎●○○　●●○○○■
誰念文園病客。夜色沈沈。獨抱一天岑寂。忍記穿針亭榭。金鴨香寒。玉徽塵積。
⊙●○○◎■　◎●○○　◎◎◎⊙○■　◎●⊙○⊙●　⊙●○○　◎○○■
憑新涼半枕。又依約、行雲消息。聽窗前、淚雨浪浪。夢裏簷聲猶滴。
●○○◎●　●○◎　○○○■　●○○　◎●⊙○　●●○○○■</pre>
<p>此調以此詞為正體，若白詞之少押一韻，滕詞之減字，皆變格也。按，王惲詞，前段第二句〔會稽旁帶〕，會字仄聲，旁字平聲；第四句〔碧草莫傷春浦〕，莫字仄聲，春字平聲；第八句〔望雲霓、苦思休息〕，苦字仄聲；後段第三句〔盡慰元郎行色〕，元字平聲；第四句〔鏡水綠通朱閣〕，綠字仄聲。譜內可平可仄據此，餘參所採二詞。</p>
<p>又一體　雙調一百八字，前後段各十句，四仄韻</p>
<div>白樸</div>
<pre>孤影長嗟。憑高眺遠。落日新亭西北。幸有山河在眼。風景留人。楚囚何泣。
○●○○　○○●●　●●○○○■　●●○○●●　○●○○　●○○■
盡紛華蝸角。算都輸、林泉閒適。澹悠悠、流水行雲。任我平生蹤跡。
●○○○●　●○○　○○○■　●○○　○●○○　●●○○○■
誰念江州司馬。淪落天涯。青衫未免沾濕。夢裏封龍舊隱。經卷琴囊。酒樽詩筆。
○●○○○●　○●○○　○○●●○■　●●○○●●　○●○○　●○○■
對中天涼月。且高歌、徘徊今夕。隴頭人、應也相思。萬里梅花消息。
●○○○●　●○○　○○○■　●○○　○●○○　●●○○○■</pre>
<p>此與張詞同，惟換頭句不押韻異。</p>
<p>又一體　雙調一百六字，前段十句五仄韻，後段十句四仄韻</p>
<div>滕應賓</div>
<pre>老氣盤空。才名蓋世。萬里西風行色。人物中朝第一。司馬題橋。班生投筆。
●●○○　○○●●　●●○○○■　○●○○●■　○●○○　○○○■
記承流宣化。早威聲、先馳殊域。看吟鞭、笑指關河。歷歷當年曾識。
●○○○●　●○○　○○○■　●○○　●●○○　●●○○○■
自古人心忠義。白水朝東。眾星拱極。銅柱無端隔斷。瘴雨蠻煙。天南地北。
●●○○○●　●●○○　●○●■　○●○○●●　●●○○　○○○■
莫回瞻丹闕。捧紅雲、金泥香屑。願明年、歸對大廷。細說安邊良策。
●○○○●　●○○　○○○■　●○○　○●●○　●●○○○■</pre>
<p>此亦與張詞同，惟前段第四句押韻，後段第三句減二字異。<br>
</p>
</body>
</html>
