<html>
<head>
<title>新荷葉</title>
<meta http-equiv="Content-Type" content="text/html; charset=utf-8">
</head>

<body>

<p>蔣氏《九宮譜》，作正宮引子；趙抃詞，名《折新荷引》，又因詞中有〔畫橈穩，泛蘭舟〕句，或名《泛蘭舟》，然與仄韻《泛蘭舟》調迥別。</p>
<p>雙調八十二字，前後段各八句，四平韻</p>
<div>黃裳</div>
<pre>落日銜山。行雲載雨俄鳴。一頃新荷。坐間總是秋聲。
◎●○○　⊙○◎●○□　◎●○○　◎○◎●○□
煙波醉客。見快哉、風惱娉婷。香和清點。為人吹在衣襟。
⊙○●●　◎◎⊙　⊙●○□　⊙○○●　◎○⊙●○□
珠佩歡言。放船且向前汀。綠傘紅幢。自從天漢相迎。
⊙●○○　◎○◎●○□　◎●○○　◎○⊙●○□
飛鴻獨落。蘆邊對、幾朵繁英。侑觴人唱。乍聞應似湘靈。
⊙○◎●　⊙⊙◎　◎●○□　◎○⊙●　◎○○●○□</pre>
<p>此調以此詞及趙彥端詞為正體，宋人皆如此填，若趙抃詞之句讀不同，趙長卿詞之句讀參差，皆變格也。此詞換頭句不押韻，侯寘〔柳幄飛綿〕詞，鄭斗煥〔乳鴨池塘〕詞，正與此同。按，侯詞，前段第二句〔風池煙泛新萍〕，煙字平聲；鄭詞，後段結句〔鴛鴦催起歌聲〕，鴛字平聲；辛棄疾詞，前段起句〔人已歸來〕，人字平聲；第四句〔遊絲盡日低飛〕，遊字平聲；第五句〔兔葵燕麥〕，兔字仄聲；第七、八句〔小窗人靜，棋聲似解重圍〕，小字仄聲，棋字平聲，似字仄聲；後段第四句〔朝來翠撲人衣〕，朝字平聲；第六句〔問騁懷遊日誰知〕，騁字仄聲，懷字平聲。譜內可平可仄據此，餘參所採諸詞。至前段第二句〔零落一頃為萁〕，落字入聲，此以入代平，查宋詞此字，俱用平聲，故不校注。</p>
<p>又一體雙調八十二字，前段八句四平韻，後段八句五平韻</p>
<div>趙彥端</div>
<pre>欲暑還涼。如春有意重歸。春若歸來。任他鶯老花飛。
●●○○　○○●●○□　○●○○　●○○●○□
輕雷澹雨。似晚風、欺得單衣。簷聲驚醉。起來新綠成圍。
○○●●　●●○　○●○□　○○○●　●○○●○□
回首分攜。光風冉冉菲菲。曾幾何時。故山疑夢還非。
○●○□　○○●●○□　○●○○　●○○●○□　
鳴琴再撫。將清恨、都入金徽。永懷橋下。繫船溪柳依依。
○○●●　○○●　○●○□　●○○●　●○○●○□</pre>
<p>此與黃詞同，惟換頭句押韻異。按，辛棄疾詞四首，趙詞二首，皆如此填。</p>
<p>又一體雙調八十二字，前後段各八句，四平韻</p>
<div>趙抃</div>
<pre>日晚芳塘。圓荷嫩綠新抽。越女輕盈。畫橈穩泛蘭舟。
●●○○　○○●●○□　●●○○　●○●●○□
波光豔粉。紅相間、脈脈嬌羞。菱歌隱隱漸遙。依約回眸。
○○●●　○○●　●●○□　○○●●●○　○●○□
堤上郎心。波間妝影遲留。不覺歸時。暮天碧襯蟾鉤。
○●○○　○○○●○□　●●○○　●○●●○□
殘蟬噪晚。餘霞映、幾點沙鷗。漁笛不道有人。獨倚危樓。
○○●●　○○●　●●○□　○●●●●○　●●○□</pre>
<p>此與黃詞同，惟前後段兩結，俱作六字一句、四字一句異。</p>
<p>又一體雙調八十二字，前後段各八句，四平韻</p>
<div>趙長卿</div>
<pre>冷徹蓬壺。翠幢鼎鼎生香。十頃琉璃。望中無限清涼。
●●○○　●○●●○□　●●○○　●○○●○□
遮風掩日。高低襯、密護紅妝。陰陰湖裏。羨他雙浴鴛鴦。
○○●●　○○●　●●○□　○○○●　●○○●○□
猛憶西湖。當年一夢難忘。折得曾將蓋雨。歸思如狂。
●●○○　○○●●○□　●●○○●●　○●○□
水雲千里。不堪更、回首思量。而今把酒。為伊沈醉何妨。
●○○●　●○●　○●○□　○○●●　●○○●○□</pre>
<p>此亦黃詞體，惟後段第三句六字，第四句四字異。按，趙彥端〔玉井冰壺〕詞，後段第三、四句〔況有雙轓舊譜，黃閣清油〕，正與此同。<br>
</p>
</body>
</html>
