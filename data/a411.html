<html>
<head>
<title>四園竹</title>
<meta http-equiv="Content-Type" content="text/html; charset=utf-8">
</head>

<body>

<p>調見《片玉集》。</p>
<p>雙調七十七字，前段八句三平韻、一葉韻，後段八句四平韻、一葉韻</p>
<div>周邦彥</div>
<pre>浮雲護月。未放滿朱扉。鼠搖暗壁。螢度破窗。偷入書幃。
○○●●　●●●○□　●○◎●　○●●○　○●○□
秋意濃。閑佇立、庭柯影裏。好風襟袖先知。
○●○　⊙●●　○○●◆葉●○○●○□
夜何其。江南路繞重山。心知漫與前期。
●○□　○○◎●○○　○○●●○□
奈向燈前墮淚。腸斷蕭娘。舊日書辭。猶在紙。雁信絕、清宵夢又稀。
●●○○●●　○●○○　●●○□　○●◆葉●●●　○○●●□</pre>
<p>此調以此詞為正體，方千里和詞，正與此同。若楊詞之句讀小異，陳詞之攤破句法、又少押一韻，皆變格也。此詞前後段第七句，各葉一仄韻，平韻四支、五微，仄韻四紙，亦即本部三聲葉也。方千里、楊澤民、陳允平和詞悉同。按，方詞，前段第七句〔那更雜、疏疏雨裏〕，那字仄聲，譜內據之，其餘可平可仄，參下楊、陳二詞句法同者。</p>
<p>又一體　雙調七十七字，前段八句三平韻、一葉韻，後段八句四平韻、一葉韻</p>
<div>楊澤民</div>
<pre>殘霞殿雨。皞氣入窗扉。井梧墮葉。寒砌叫蛩。秋滿屏幃。
○○●●　●●●○□　●○●●　○●●○　○●○□
羅袖匆匆敘別。淒涼客裏。異鄉誰更相知。
○●○○●●　○○●◆葉●○○●○□
念伊其。當時芍藥同心。誰知又爽佳期。
●○□　○○●●○○　○○●●○□
直待金風到後。紅葉秋時。細寫情辭。何用紙。又卻恐、秋深葉漸稀。
●●○○●●　○●○○　●●○□　○●◆葉●●●　○○●●□</pre>
<p>此與同詞同，惟前段第六、七句，作六字一句、四字一句異。</p>
<p>又一體　雙調七十七字，前段八句三平韻、一葉韻，後段八句三平韻、一葉韻</p>
<div>陳允平</div>
<pre>昏昏瞑色。亂葉擁雲扉。渚蘭風潤。庭桂露涼。香動秋幃。
○○●●　●●●○□　●○○●　○●●○　○●○□
獨向閑亭步月。欄杆瘦倚。此情惟有天知。
●●○○●●　○○●◆葉●○○●○□
縱如其。黃花時節歸來。因循已誤心期。
●○□　○○○●○○　○○●●○□
欲寫相思寄與。愁拂鸞箋。粉淚盈盈先滿紙。正寂寞、樓南雁過稀。
●●○○●●　○●○○　●●○○○●◆葉●●●　○○●●□</pre>
<p>此亦和周詞，惟前段第六、七句，作六字、四字，後段第六、七句，作七字一句、少押一韻異。或以此詞後段第六句不押〔辭〕字，遂疑周詞〔辭〕字非韻，然方詞〔無復當年，往復書辭〕，楊詞亦然，的是韻腳，無疑。陳詞偶然失押，非定格也。<br>
</p>
</body>
</html>
