<html>
<head>
<title>訴衷情</title>
<meta http-equiv="Content-Type" content="text/html; charset=utf-8">
</head>
<body>

<p>唐教坊曲名。毛文錫詞，有〔桃花流水漾縱橫〕句，又名《桃花水》。按，《花間集》此調有兩體，單調者，或間入一仄韻，或間入兩仄韻，韋莊、顧敻、溫庭筠三詞略同。雙調者，全押平韻，毛文錫、魏承班三詞略同。</p>
<p>單調三十三字，十一句五仄韻、六平韻</p>
<div>溫庭筠</div>
<pre>鶯語韻花舞。春晝午。雨霏微。金帶枕。宮錦。鳳凰帷。
○■　○■　○●■　●○□　○●■換○■　●○□
柳弱鶯交飛。依依。遼陽音信稀。夢中歸。
◎●●○□　○□　⊙○○●□　●○□</pre>
<p>此詞以平韻為主，間兩仄韻于平韻之內。按，《花間集》此體第九句，類用疊字，如〔輕輕〕、〔迢迢〕、〔沉沉〕皆然。其第八句，柳字可平，第十句，遼字可仄，則參韋莊詞也。</p>
<p>又一體　單調三十三字，九句六平韻、兩仄韻</p>
<div>韋莊</div>
<pre>碧沼紅芳煙雨靜。倚蘭橈。垂玉佩。交帶。嫋纖腰。
●●○○○●●　●○□　○●■　○■　●○□
鴛夢隔星橋。迢迢。越羅香暗銷。墜花翹。
○●●○□　○□　●○○●□　●○□</pre>
<p>溫詞起七字作三句，間入三仄韻。此詞起七字作一句，不間入仄韻，〔倚蘭橈〕以下俱同。或云佩、帶非韻，不知韋詞又有〔花欲謝，深夜〕，顧敻詞有〔羅帶重，雙鳳〕，正與溫作相合。但溫詞起句，間入仄韻，第三句又換仄韻，韋、顧詞，只於第三句間入仄韻耳。</p>
<p>又一體　單調三十七字，九句六平韻、兩仄韻</p>
<div>顧敻</div>
<pre>永夜拋人何處去。絕來音。香閣掩。眉斂。月將沉。
●●○○○●●　●○□　○●■　○■　●○□
爭忍不相尋。怨孤衾。換我心、為你心。始知相憶深。
○●●○□　●○□　●●○　○●□　●○○●□</pre>
<p>按，《花間集》顧詞二首，其一首與韋詞同，此亦韋詞體，惟第七句添一字，第八句添一字，作折腰句法，結句添二字，即開宋人添字之法。元詞襯字，實本於此。</p>
<p>又一體　雙調四十一字，前段五句四平韻，後段四句四平韻</p>
<div>毛文錫</div>
<pre>桃花流水漾縱橫。春盡彩霞明。劉郎去。阮郎行。惆悵恨難平。
○⊙⊙◎●⊙□　⊙◎●⊙□　○⊙●　●○□　⊙●●○□
愁坐對雲屏。算歸程。何時攜手洞邊迎。訴衷情。
⊙●●○□　●○□　⊙○⊙●●○□　●○□</pre>
<p>此兩段詞全押平韻，與韋單調詞間入仄韻者不同。按，《花間集》顧詞別首，結句亦用〔訴衷情〕三字，與此同。但前段第二句〔碧沼藕花馨〕，碧字仄聲；後段第三句〔何時解佩掩雲屏〕，解字仄聲。又魏承班詞五首，其一首，前段起句〔春情滿眼臉紅消〕，滿字仄聲；結句〔幾共醉春朝〕，幾字仄聲。又一首，後段第三句〔夢魂幾度繞天涯〕，夢字仄聲，與此平仄小異。惟一首前段起句〔銀漢雲晴玉漏長〕，漢字、漏字俱仄聲，晴字平聲，與此平仄全異。至第二句〔平平仄仄平〕，五首皆然，亦與此詞平仄全異。譜內可平可仄據此，餘見下詞。</p>
<p>又一體　雙調四十一字，前段五句四平韻，後段四句三平韻</p>
 <div>魏承班</div>
<pre>春深花簇小樓臺。風飄錦繡開。新夢覺。步香階。山枕映紅腮。
○○○●●○□　○○●●□　○●●　●○□　○●●○□
鬢亂墜金釵。語檀偎。臨行執手重重囑。幾千回。
●●●○□　●○□　○○●●○○●　●○□</pre>
<p>按，魏詞五首，其四首與毛詞同，惟此首後段第三句不用韻異。</p>
</body>
</html>
