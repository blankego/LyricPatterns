<html>
<head>
<title>玉樓春</title>
<meta http-equiv="Content-Type" content="text/html; charset=utf-8">
</head>

<body>

<p>《花間集》顧敻詞起句，有〔月照玉樓春漏促〕句，又有〔柳映玉樓春日晚〕句；《樽前集》歐陽炯詞，起句有〔春早玉樓煙雨夜〕句，又有〔日照玉樓花似錦，樓上醉和春色寢〕句，取為調名。李煜詞，名《惜春容》；朱希真詞，名《西湖曲》；康與之詞，句《玉樓春令》；《高麗史‧樂志》，詞名《歸朝歡令》。《樽前集》注：大石調，又雙調；《樂章集》注：大石調，又林鐘商。皆李煜詞體也。《樂章集》又有仙呂調詞，與各家平仄不同。</p>
<p>雙調五十六字，前後段各四句，三仄韻</p>
<div>顧敻</div>
<pre>拂水雙飛來去燕。曲檻小屏山六扇。春愁凝思結眉心。綠綺懶調紅錦薦。
◎●⊙○○●■　◎●◎○○●■　⊙○○●●○○　◎●◎○○●■
話別多情聲欲戰。玉箸痕留紅粉面。鎮長獨立到黃昏。卻怕良宵頻夢見。
◎●⊙○○●■　◎●⊙○○●■　◎○◎●●○○　◎●⊙○○●■</pre>
<p>按，《花間集》顧敻詞四首、魏承班詞二首，《樽前集》歐陽炯詞二首，其前後段起二句，第二字、第六字俱仄聲，第三句第二字、第六字俱平聲，第四句第二字、第六字亦俱仄聲，宋人惟杜安世詞五首、錢惟演〔錦籜參差〕詞一首、歐陽修〔美酒花濃〕詞一首，本此體填，餘皆南唐李煜體也。歐陽炯詞，後段第三句〔青蛾紅臉笑來迎〕，青字平聲；又一首，後段結句〔留待玉郎歸日畫〕，留字平聲。譜內平仄據此，其餘悉參顧、牛二詞。又，宋汪莘詞：<br>
  一片江南春色晚，牡丹花謝鶯聲懶。問君離恨幾多少，芳草連天猶覺短。<br>
  昨夜溪頭新溜滿，樽前自起噴龍管。明朝飛棹下錢塘，心共白蘋香不斷。<br>
  起、結雖與此詞同，而前後段第二句，乃作平平仄仄平平仄，則與此詞異。又，柳永仙呂調詞：<br>
  有個人人真堪羨，問卻倦羞回卻面。你若無意向咱行，為甚夢中頻相見。<br>
  不如即早還卻願，免使牽人魂夢亂。風流腸肚不堅牢，只恐被伊牽惹斷。<br>
  平仄亦與此詞異。此二首，若參校打圖，恐平仄混淆，難以按譜，特為附注，不另列體。</p>
<p>又一體　雙調五十六字，前段四句三仄韻，後段四句兩仄韻</p>
<div>顧敻</div>
<pre>月照玉樓春漏促。颯颯風搖庭砌竹。夢驚鴛被覺來時。何處管弦聲斷續。
●●●○○●■　●●○○○●■　●○○●●○○　○●●○○●■
惆悵少年遊冶去。枕上兩蛾攢細綠。曉鶯簾外語花枝。背帳猶殘紅蠟燭。
○●●○○●●　●●●○○●■　●○○●●○○　●●○○○●■</pre>
<p>此詞後段起句不押韻，顧敻別首〔柳映玉樓〕詞，正與此同。</p>
<p>又一體　雙調五十六字，前後段各四句，三仄韻</p>
<div>牛嶠</div>
<pre>春入橫塘搖淺浪。花落小園空惆悵。此情誰信為狂夫。恨翠愁紅流枕上。
○●○○○●■　○●●○○○■　●○○●●○○　●●○○○●■
小玉窗前嗔燕語。紅淚滴穿金線縷。雁歸不見報郎歸。錦字織成封過與。
●●○○○●■換○●●○○●■　●○●●●○○　●●●○○●■</pre>
<p>此詞見《花間集》，前後段兩韻，唐、宋詞無照此填者。</p>
<p>又一體　雙調五十六字，前後段各四句，三仄韻</p>
<div>南唐李煜</div>
<pre>晚妝初了明肌雪。春殿嬪娥魚貫列。鳳簫聲斷水雲間。重按霓裳歌遍徹。
◎○⊙●○○■　○●○○○●■　●○○●●○○　○●○○○●■
臨風誰更飄香屑。醉拍欄杆情未切。歸時休放燭花紅。待踏馬啼清夜月。
⊙○⊙●○○■　●●○○○●■　○○○●●○○　●●●○○●■</pre>
<p>此即顧敻〔拂水雙飛〕詞體，惟前後段兩起句，平仄全異，宋、元詞俱如此填，故為分列。晏殊詞，前段起句〔東風昨夜回梁苑〕，東字平聲，昨字仄聲；歐陽修詞，後段起句〔也知自為傷春瘦〕，也字、自字俱仄聲。譜內據此作圖，其餘可平可仄，已見顧詞。按，《樽前集》，歐陽炯〔兒家夫婿〕詞、庾傳素〔木蘭紅豔〕詞，即此詞體也。因歐詞結句，有〔同在木蘭花下醉〕句，庾詞起句有〔木蘭紅豔多情態，不似凡花人不愛〕句，遂別名《木蘭花》，其實乃《玉樓春》，非《木蘭花》也，宋人傳偽，幾不能辨，今照《花間集》校正。又，《樽前集》許岷詞二首，一首與此同，一首前段四句〔江南日暖芭蕉展，美人折得親裁剪。書成小簡寄情人，臨行更把輕輕撚〕，平仄全異。後段與此同。又，錢惟演〔城上風光〕詞，前段照顧敻詞填，後段照李煜詞填，歐陽修〔常憶洛陽〕詞、毛滂〔壓玉為漿〕詞，均效錢體，向俱誤刻《木蘭花》調，今悉校正。又，晏殊〔簾旌浪捲〕詞，本李煜此詞填，惟換頭句〔美酒一杯誰與共〕，平仄異。又，吳文英〔茸茸貍帽〕詞，亦本李煜此詞填，只前段第二句〔金蟬羅剪胡衫窄〕，平仄異。蓋此詞辨體，止在平仄異同，若彙參各體，則平仄紛紜，難以分別，故各為注明，不取作圖。<br>
</p>
</body>
</html>
