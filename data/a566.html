<html>
<head>
<title>雨中花慢</title>
<meta http-equiv="Content-Type" content="text/html; charset=utf-8">
</head>

<body>

<p>此詞有平韻、仄韻兩體。平韻者，始自蘇軾；仄韻者，始自秦觀。柳永平韻詞，《樂章集》注林鐘商。</p>
<p>雙調九十八字，前段十一句四平韻，後段十句四平韻</p>
<div>蘇軾</div>
<pre>今歲花時深院。盡日東風。蕩颺茶煙。但有綠苔芳草。柳絮榆錢。
○●○○○●　●●○○　●●○□　●●●○○●　●●○□
聞道城西。長林古寺。甲第名園。有國豔帶酒。天香染袂。為我留連。
○●○○　○○●●　●●○□　●●●●●　○○●●　●●○□
清明過了。殘紅無處。對此淚灑樽前。秋向晚、一枝何事。向我依然。
○○●●　○○○●　●●●●○□　○●●　●○○●　●●○□
高會聊追短景。清商不假餘妍。不如留取。十分春態。付與明年。
○●○○●●　○○●●○□　●○○●　●○○●　●●○□</pre>
<p>此調平韻詞九首，惟吳禮之一體，宋人依此填者頗多，故可平可仄，校注吳詞之下，若柳詞之一百字，劉詞之九十九字，雖句讀整齊，無別首可校，亦不注可平可仄。此詞前段第六、七句，作四字三句，與各家稍異。宋人仄韻詞，亦有如此填者，平韻詞則只此一體耳。</p>
<p>又一體　雙調九十八字，前後段各十句，四平韻</p>
<div>張孝祥</div>
<pre>一葉淩波。十里御風。煙鬟霧鬢蕭蕭。認得江皋玉佩。水館冰綃。
●●○○　●●●○　○○●●○□　●●○○●●　●●○□
秋淨明霞乍吐。曙涼宿靄初消。恨微顰不語。欲進還休。凝佇迢遙。
○●○○●●　●○●●○□　●○○●●　●●○○　○●○□
神交冉冉。愁思盈盈。斷魂欲遣誰招。還似待、青鸞傳信。烏鵲成橋。
○○●●　○●○○　●○●●○□　○●●　○○○●　○●○□
悵望胎仙琴疊。羞看翡翠蘭苕。夢回人遠。紅雲一片。天際笙簫。
●●○○○●　○○●●○□　●○○●　○○●●　○●○□</pre>
<p>此詞前段第六、七句，作六字兩句。按，《於湖集》有〔一舸淩風〕詞，與此同。</p>
<p>又一體　雙調九十九字，前後段各十句，四平韻</p>
<div>劉褒</div>
<pre>縹蒂緗枝。玉葉翡英。百梢爭赴春忙。正雨後、蜂粘落絮。燕撲晴香。
●●○○　●●●○　●○○●○□　●●●　○○●●　●●○□
遺策誰家蕩子。唾花何處新妝。想流紅有恨。拾翠無心。往事淒涼。
○●○○●●　●○○●○□　●○○●●　●●○○　●●○□
春愁如海。客思翻空。帶圍只看東陽。更那堪、玉笙度曲。翠羽傳觴。
○○○●　●●○○　●○●●○□　●○○　●○●●　●●○□
紅淚不勝閨怨。白雲應老他鄉。夢回敧枕。風驚庭樹。月在西廂。
○●●○○●　●○○●○□　●○○●　○○○●　●●○□</pre>
<p>此詞前段第四句七字，較張詞添一字，句讀整齊，但宋詞無如此填者。</p>
<p>又一體　雙調一百字，前後段各十句，四平韻</p>
<div>柳永</div>
<pre>墜髻慵梳。愁蛾懶畫。心緒事事闌珊。覺新來憔悴。金縷衣寬。
●●○○　○○●●　○●●●○□　●○○○●　○●○□
認得這、疏狂意下。向人誚、譬如閑。把芳容陡頓。恁地輕孤。爭忍心安。
●●●　○○●●　●○●　●○□　●○○●●　●●○○　○●○□
依前過了舊約。甚當初賺我。偷剪香鬟。幾時得歸來。香閣深關。
○○●●●●　●○○●●　○●○□　●○●○○　○●○□
待伊要、尤雲殢雨。纏繡衾、不與同歡。盡更深款款。問伊今後。更敢無端。
●○●　○○●●　●○○　●●○□　●○○●●　●○○●　●●○□</pre>
<p>此詞換頭三句，前後段第六、七句，句讀與各家異，雖有宮調，因無別首可校，故不注可平可仄。</p>
<p>又一體　雙調九十七字，前後段各十句，四平韻</p>
<div>吳禮之</div>
<pre>眷濃恩重。長離永別。憑誰為返香魂。憶湘裙霞袖。杏臉櫻唇。
●⊙○◎　⊙⊙●◎　⊙○◎●○□　●⊙○⊙●　◎●○□
眉掃春山淡淡。眼裁秋水盈盈。便如何忘得。溫柔情態。恬靜天真。
⊙●⊙○◎●　◎○⊙●○□　●○○⊙●　⊙⊙⊙◎　⊙●○□
憑欄念及。夕陽西下。暮煙四起江村。漸入夜、疏星映柳。新月籠雲。
⊙○◎●　◎⊙○◎　◎⊙◎●○□　◎●●　○○◎●　⊙●○□
醞造一生清瘦。能消幾個黃昏。斷腸時候。簾垂深院。人掩重門。
◎●◎○⊙●　⊙○◎●○□　◎○⊙●　⊙○⊙●　⊙●○□</pre>
<p>此詞前段第四、五句，校張詞減一字。按，辛棄疾〔馬上三年〕詞、〔舊雨常來〕詞，蘇泂〔十載樽前〕詞，俱與此同，此詞可平可仄，即參譜內所採平韻諸詞句法同者。</p>
<p>又一體　雙調九十六字，前後段各十句，四平韻</p>
<div>京鏜</div>
<pre>玉局祠前。銅壺閣畔。錦城藥市爭奇。正紫萸綴席。黃菊浮卮。
●●○○　○○●●　●○●●○□　●●○●●　○●○□
巷陌聯鑣並轡。樓臺吹竹彈絲。登高望遠。一年好景。九日佳期。
●●○○●●　○○○●○□　○○●●　●○●●　●●○□
自憐行客。猶對嘉賓。留連豈是貪癡。誰會得、心馳北闕。興寄東籬。
●○○●　○●○○　○○●●○□　○●●　○○●●　●●○□
惜別未催鷁首。追歡且醉蛾眉。明年此會。他鄉今日。總是相思。
●●●○●●　○○●●○□　○○●●　○○○●　●●○□</pre>
<p>此與吳詞同，惟前段第八句減一字異。按，張才翁〔萬縷青青〕詞，《松坡集》〔跨鶴仙姿〕詞，俱與此同。</p>
<p>又一體　雙調九十八字，前後段各十句，四平韻</p>
<div>高觀國</div>
<pre>旆拂西風。客應星漢。行參玉節征鞍。緩帶輕裘。爭看盛世衣冠。
●●○○　●●●○　○○●●○□　●●○○　○○●●○□
吟倦西湖風月。去看北塞關山。過離宮禾黍。故壘煙塵。有淚應彈。
○●○○○●　●○●●○□　●○○○●　●●○○　●●○□
文章俊偉。穎露囊鋒。名動萬里呼韓。知素有、平戎手段。小試何難。
○○●●　●●○○　○●●●○□　○●●　○○●●　●●○□
情寄吳梅香冷。夢隨隴雁霜寒。立勳未晚。歸來依舊。酒社詩壇。
○●○○○●　●○●●○□　●○●●　○○○●　●●○□</pre>
<p>此與張詞同，惟前段第四句四字，第五句六字異。</p>
<p>又一體　雙調九十七字，前後段各十句，四平韻</p>
<div>葛立方</div>
<pre>寄徑睢陽。陌上忽看。夭桃穠李爭春。又見楚宮。行雨洗芳塵。
●●○○　●●●○　○○○●○□　●●●○　○●●○□
紅豔霞光夕照。素華瓊樹朝新。為奇姿芳潤。擬倩遊絲。留住東君。
○●○○●●　●○○●○□　●○○○●　●●○○　○●○□
拾遺杜老。猶愛南塘。寄情蘿薜山村。爭似此、花如姝麗。獺髓輕勻。
●○●●　○●○○　●○○●○□　○●●　○○○●　●●○□
不數江陵玉杖。休誇花島紅雲。少須澄霽。一番清影。更待冰輪。
●●○○●●　○○○●○□　●○○●　●○○●　●●○□</pre>
<p>此詞前段第四句四字、第五句五字，與各家異。按，《歸愚集》有〔壯歲嬉遊〕詞，與此同。</p>
<p>又一體　雙調九十六字，前後段各十句，四平韻</p>
<div>《玉照新志》無名氏</div>
<pre>事往人離。還似暮峽歸雲。隴上流泉。奈向分圍鏡。已斷么弦。
●●○○　○●●●○○　●●○□　●●○○●　●●○□
長記酒闌歌罷。難忘月夕花前。相攜手處。瓊樓朱戶。觸目依然。
○●●○○●　○○●●○□　○○●●　○○○●　●●○□
從來慣共。繡幃羅帳。鎮效比翼文鴛。誰念我、而今清夜。常是孤眠。
○○●●　●○○●　●●●●○□　○●●　○○○●　○●○□
入戶不如飛絮。傍懷爭及爐煙。這回休也。一生心事。為你縈牽。
●●●○○●　●○○●○□　●○○●　●○○●　●●○□</pre>
<p>此與京鏜詞同，惟前段第二句六字、第三句四字異。以上九詞，皆押平韻。</p>
<p>又一體　雙調九十八字，前後段各十句，四仄韻</p>
<div>秦觀</div>
<pre>指點虛無征路。醉乘斑虯。遠訪西極。見天風吹落。滿空寒白。
●●⊙○○●　●⊙○○　●◎○■　●○○○●　●⊙○■
玉女明星迎笑。何苦自淹塵域。正火輪飛上。霧捲煙開。洞觀金碧。
●●○○○●　○●●○○■　●●○○●　◎◎○⊙　●⊙○■
重重觀閣。橫枕鼇峰。水面倒銜蒼石。隨處有、奇香幽火。杳然難測。
○○◎●　⊙◎⊙⊙　◎●●○○■　○◎●　○○◎●　●○○■
好是蟠桃熟後。阿環偷報消息。在青天碧海。一枝難遇。占取春色。
●●⊙○◎●　◎○⊙●○■　●○○●●　◎○○●　●◎○■</pre>
<p>吳禮之平韻詞，句讀與此同，所小異者，惟前起三句耳。此詞可平可仄，即參所採仄韻諸詞句法同者。</p>
<p>又一體　雙調九十八字，前段十一句四仄韻，後段十句四仄韻</p>
<div>《梅苑》無名氏</div>
<pre>夢破江南春信。漸入江梅。暗香初發。乞與橫斜疏影。為憐清絕。
●●○○○●　●●○○　●○○■　●●○○○●　●○○■
梁苑相如。平生有賦。未甘華髮。便廣寒爭遣。韶華驚怨。詎妨輕折。
○●○○　○○●●　●○○■　●●○○●　○○○●　●○○■
揚州歌吹。二十四橋。不道畫樓聲歇。生怕有、江邊一樹。要堆輕雪。
○○○●　●●●○　●●●○○■　○●●　○○●●　●○○■
老去苦無歡事。淩波空有纖襪。恨無好語。何郎風味。定教難說。
●●●○○●　○○○●○■　●○●●　○○○●　●○○■</pre>
<p>此與秦詞同，惟前後段第四句多一字，第六、七句作四字三句，後段第八句少一字異。按，蘇軾平韻詞，句讀與此同。</p>
<p>又一體　雙調九十七字，前段十一句四仄韻，後段十句四仄韻</p>
<div>黃庭堅</div>
<pre>正樂中和。夷夏燕喜。官梅乍傳消息。待新年歡計。斷送春色。
●●○○　○●●●　○○●○○■　●○○○●　●●○■
桃李成陰。甘棠少訟。又移旌戟。念畫樓朱閣。風流高會。頓冷談席。
○●○○　○○●●　●○○■　●●○○●　○○○●　●●○■
西川縱有。舞裙歌板。誰共茗邀棋敵。歸來未、先沾離袖。管弦催滴。
○○●●　●○○●　○●●○○■　○○●　○○○●　●○○■
樂事賞心易散。良辰美景難得。會須醉倒。玉山扶起。更傾春碧。
●●●○●●　○○●●○■　●○●●　●○○●　●○○■</pre>
<p>此與《梅苑》無名氏詞同，惟前段起二句句讀小異，第四句減一字異。</p>
<p>又一體　雙調九十七字，前段十一句五仄韻，後段九句五仄韻</p>
<div>《高麗史‧樂志》無名氏</div>
<pre>宴闋倚欄郊外。乍別芳姿。醉登長陌。漸覺聯綿離緒。淡薄秋色。
●●●○○●　●●○○　●○○■　●●○○○●　●●○■
寶馬頻嘶。寒蟬噪晚。正傷行客。念少年蹤跡。風流聲價。淚珠偷滴。
●●○○　○○●●　●○○■　●●○○■　○○○●　●○○■
從前與、酒朋花侶。鎮賞畫樓瑤席。今夜裏、清風明月。水村山驛。
○○●　●○○●　●●●○○■　○●●　○○○●　●○○■
往事悠悠似夢。新愁苒苒如織。斷腸望極。重逢何處。暮雲凝碧。
●●○○●●　○○●●○■　●○●■　○○○●　●○○■</pre>
<p>此亦與《梅苑》無名氏詞同，惟換頭作七字一句、六字一句，前段第九句、後段第八句多押兩韻異。以上四詞，皆押仄韻。<br>
  <br>
  ▲柳永詞，把芳容整頓句，整誤作陡，應從宋本更正 <br>
</p>
</body>
</html>
