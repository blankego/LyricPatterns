<html>
<head>
<title>燭影搖紅</title>
<meta http-equiv="Content-Type" content="text/html; charset=utf-8">
</head>

<body>

<p>宋吳曾《能改齋漫錄》：王都尉（詵）有《憶故人》詞，徽宗喜其詞意，猶以不豐容宛轉為恨，乃令大晟樂府，別撰腔，周邦彥增益其詞，而以首句為名，謂之《燭影搖紅》。按，王詵詞本小令，原名《憶故人》，或名《歸去曲》，以毛滂詞有〔送君歸去添淒斷〕句也。若周邦彥詞，則合毛、王二體為一闋。元趙雍詞更名《玉珥墜金環》，元好問詞更名《秋色橫空》。</p>
<p>雙調四十八字，前段四句兩仄韻，後段五句三仄韻</p>
<div>毛滂</div>
<pre>老景蕭條。送君歸去添淒斷。贈君明月滿前溪。直到西湖畔。
◎●○○　●○⊙●○○■　◎○⊙●●○○　◎●○○■
門掩綠苔應遍。為黃花、頻開醉眼。橘奴無恙。蝶子相迎。寒窗日短。
⊙●◎○⊙■　●⊙⊙　⊙○●■　◎○⊙●　●◎⊙⊙　⊙○◎■</pre>
<p>周詞前段，即此詞體也，故可平可仄，即可參之，餘校毛詞別首及賀鑄詞。賀詞，前段第三句〔離魂十里念佳期〕，十字仄聲；後段第二句〔但衾枕餘芳剩暖〕，枕字仄聲，毛詞別首〔喚人醒不教夢去〕，不字仄聲；第三、四、五句〔他年尋我，水邊月底，一蓑煙短〕，他字、邊字、煙字俱平聲，月字、底字、一字俱仄聲。</p>
<p>又一體　雙調五十字，前段五句兩仄韻，後段五句三仄韻</p>
<div>王詵</div>
<pre>燭影搖紅。向夜闌。乍酒醒、心情懶。樽前誰為唱陽關。離恨天涯遠。
●●○○　○●○　●●●　○○■　○○○●●○○　○●○○■
無奈雲沈雨散。憑欄杆、東風淚眼。海棠開後。燕子來時。黃昏庭院。
○●○○●■　●○○　○○●■　●○○●　●●○○　○○○■</pre>
<p>周詞後段即此詞也。但此詞前段第二、三句，共九字，疑向字、乍字，或歌者所添襯字耳。</p>
<p>又一體　雙調九十六字，前後段各九句，五仄韻</p>
<div>周邦彥</div>
<pre>香臉輕勻。黛眉巧畫宮妝淡。風流天付與精神。全在嬌波轉。
⊙●○○　◎○◎●○○■　⊙○⊙●●○○　⊙●○○■
早是縈心可慣。那更堪、頻頻顧盼。幾回得見。見了還休。爭如不見。
◎●⊙○◎■　●◎⊙　⊙○◎■　◎○◎●　◎◎⊙⊙　⊙○◎■
燭影搖紅。夜闌飲散春宵短。當時誰解唱陽關。離恨天涯遠。
◎●○○　◎○◎●○○■　⊙○⊙●●○○　⊙●○○■
無奈雲收雨散。憑欄杆、東風淚眼。海棠開後。燕子來時。黃昏庭院。
⊙●⊙○◎■　●⊙⊙　⊙○◎■　◎○⊙●　◎◎⊙⊙　⊙○⊙■</pre>
<p>此詞前段即毛詞體，後段即用王詞，但第二、三句，王詞九字，此則刪去二詞，作七字句，仍是王詞體也。此詞可平可仄，查宋詞悉與小令同，惟前後段第八句，或作仄仄平平，或作平仄平平，則與小令異。又，前段第二句，方嶽詞〔宮雲透曉青旗報〕，宮字平聲；前後段第六句，高觀國詞〔正慘慘雲橫疏影〕、孫惟信詞〔軟紅街清明還又〕，疏字、還字俱平聲，亦與小令異。<br>
</p>
</body>
</html>
