<html>
<head>
<title>臨江仙</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。《花庵詞選》云：唐詞多緣題所賦，《臨江仙》之言水仙，亦其一也。宋柳永詞注：仙呂調；元高拭詞注：南呂調。李煜詞名《謝新恩》；賀鑄詞，有〔人歸落雁後〕句，名《雁後歸》；韓淲詞，有〔羅帳畫屏新夢悄〕句，名《畫屏春》；李清照詞，有〔庭院深深深幾許〕句，名《庭院深深》。按，《樂章集》又有七十四字一體，九十三字一體，汲古閣本俱刻《臨江仙》，今照《花草粹編》校定，一作《臨江仙引》，一作《臨江仙慢》，故不類列。按，《臨江仙》調，起于唐時，惟以前後段起句、結句辨體，其前後兩起句七字、兩結句七字者，以和凝詞為主，無別家可校。其前後兩起句七字、兩結句四字、五字者，以張泌詞為主，而以牛希濟詞之起句用韻、李煜詞之前後換韻、顧敻詞之結句添字類列。其前後兩起句俱六字、兩結俱五字兩句者，以徐昌圖詞為主，而以向子諲詞之第四句減字類列。其前後兩起句俱七字、兩結俱五字兩句者，以賀鑄詞為主，而以晏幾道詞之第二句添字、馮延巳詞之前後換韻、後段第四句減字、王觀詞之後段第四句減字類列。蓋詞譜專主辨體，原以原始之詞、正體者列前，減字、添字者列後，茲從體制編次，稍詮世代，故不能仍按字數多寡也。他調准此。</p>
<p>雙調五十四字，前後段各四句，三平韻</p>
<div>和凝</div>
<pre>海棠香老春江晚。小樓霧谷空濛。翠鬟初出繡簾中。麝煙鸞佩惹蘋風。
◎○⊙●○○●　◎⊙◎●○□　●○○●●○□　●○○●●○□
碾玉釵搖鸂鶒戰。雪肌雲鬢將融。含情遙指碧波東。越王台殿蓼花紅。
◎●⊙○○●●　●○○●○□　○○⊙●●○□　◎○○●●○□</pre>
<p>此詞前後段兩結句，俱七字，見《花間集》和詞二首，唐、宋、元人無照此填者。按，和詞別首，前段起句〔披袍窣地紅宮錦〕，披字平聲，窣字仄聲；第二句〔鶯語時囀輕音〕，鶯字、時字俱平聲，語字仄聲；後段起句〔肌骨細勻紅玉軟〕，肌字平聲，細字仄聲；第三句〔嬌羞不肯入羅衾〕，不字仄聲；結句〔蘭膏光裏兩情深〕，蘭字平聲。譜內可平可仄據此。</p>
<p>又一體　雙調五十八字，前後段各五句，三平韻</p>
<div>張泌</div>
<pre>煙消湘渚秋江靜。蕉花露泣愁紅。五雲雙鶴去無蹤。幾回魂斷。凝望向長空。
⊙⊙○◎○⊙●　⊙○◎●○□　◎○⊙●●○□　◎○⊙●　⊙●●○□
翠竹暗流燭淚怨。閑調寶瑟波中。花鬟月鬢綠雲重。古祠深處。香冷雨和風。
◎◎●⊙○◎●　⊙○◎●○□　⊙○◎●●○□　◎○⊙●　⊙●●○□</pre>
<p>此詞前後段兩結，俱四字一句、五字一句。按，《花間集》顧敻、尹鶚、毛熙震詞，與此同，惟孫光憲詞，前段起句〔暮雨淒淒深院閉〕，與鹿虔扆詞〔金鎖重門荒苑靜〕同。宋歐陽修、蔡伸、趙彥端、張掄諸詞本之。又，李煜詞，後段起句〔春光鎮在人空老〕，宋柳永詞本之。皆與此詞平仄全異，至平仄小異者，李煜詞，前後段第二句〔蝶翻輕粉雙飛〕、〔望殘煙草低迷〕，蝶字、望字俱仄聲，輕字、煙字俱平聲；歐陽修詞，前段第三句〔如今薄宦老天涯〕，如字平聲，薄字仄聲；孫光憲詞，後段第三句〔不堪心緒正多端〕，不字仄聲，心字平聲；尹鶚詞，兩結〔逡巡覺後，特地恨難平〕、〔梧桐葉上，點點露珠零〕，逡字、梧字俱平聲，覺字、葉字、特字、點字俱仄聲。譜內可平可仄據此。</p>
<p>又一體　雙調五十八字，前段五句四平韻，後段五句三平韻</p>
<div>牛希濟</div>
<pre>柳帶搖風漢水濱。平蕪兩岸爭勻。鴛鴦對浴浪痕新。弄珠遊女。微笑自含春。
●◎○⊙●◎□　○○●●○□　○○●●●○□　●○○●　○●●○□
輕步暗移蟬鬢動。羅裙風惹輕塵。水晶宮殿豈無因。空勞纖手。解佩贈情人。
○●●○○●●　○○○●○□　●○○●●○□　○○○●　●●●○□</pre>
<p>此即張詞體，但前段起句用韻。按，《花間集》牛詞七首皆然，惟一首前段起句，或作〔謝家仙觀寄雲岑〕，又一首，或作〔洞庭波浪颭晴天〕，與毛文錫詞〔暮蟬聲裏落斜陽〕、閻選詞〔兩停荷芰逗濃香〕句同，俱與此詞平仄全異，其餘可平可仄，已見張詞，故不復注。</p>
<p>又一體　雙調五十八字，前後段各五句，三平韻</p>
<div>南唐李煜</div>
<pre>庭空客散人歸後。畫堂半掩珠簾。林風淅淅夜厭厭。小樓新月。回首自纖纖。
○○●●○○●　●○●●○□　○○●●●○□　●○○●　○●●○□
春光鎮在人空老。新愁往恨何窮。金刀力困起還慵。一聲羌笛。驚起醉怡容。
○○●●○○●　○○●●○□換○○●●●○□　●○○●　○●●○□</pre>
<p>此亦張詞體，惟前後段換韻異。此詞字句悉同張詞、牛詞，其可平可仄亦同，不復注。</p>
<p>又一體　雙調六十字，前後段各六句，三平韻</p>
<div>顧敻</div>
<pre>碧染長空池似鏡。倚樓閑望凝情。滿衣紅藕細香清。
●●○○○●●　●○○●○□　●○○●●○□
象床珍簟。山障掩。玉琴橫。
●○○●　○●●　●○□
暗想昔時歡笑事。如今贏得愁生。博山爐暖淡煙輕。
●●●○○●●　○○○●○□　●○○●●○□
蟬吟人靜。殘日傍。小窗明。
○○○●　○●●　●○□</pre>
<p>此亦張詞體，惟兩結句各添一字，作三字兩句異。在《花間集》，亦僅見此體，無別首可校。</p>
<p>又一體　雙調五十八字，前後段各五句，三平韻</p>
<div>徐昌圖</div>
<pre>飲散離亭西去。浮生長恨飄蓬。回頭煙柳漸重重。淡雲孤雁遠。寒日暮天紅。
◎●○○⊙●　⊙○⊙●○□　○○○●●○□　●○○●●　⊙●●○□
今夜畫船何處。潮平淮月朦朧。酒醒人靜奈愁濃。殘燈孤枕夢。輕浪五更風。
⊙●◎○⊙●　○○⊙●○□　◎○○●●○□　○○⊙●●　⊙●●○□</pre>
<p>此詞前後段第一、二句，俱六字兩句，校張詞減一字；兩結俱五字兩句，校張詞添一字。宋晏幾道、陳師道、陸游、史達祖、高觀國、趙長卿、元詹正諸詞，俱本此填。但前段第一句，如晏詞之〔旖旎仙花解語〕、陳詞之〔曲巷閑街信馬〕、趙詞之〔春事猶餘十日〕、史詞之〔草腳輕回細膩〕，後段第一句，如晏詞之〔沈水濃熏繡被〕、趙詞之〔香淡無心浸酒〕、陸詞之〔只道真情易寫〕、高詞之〔前度詩留醉袖〕，第五字皆用仄聲，與此小異。又，晏幾道詞，後段第四、五句〔相尋夢裏路，飛雨落花中〕，夢字仄聲，又與諸家小異。譜內據之，其餘即參向詞。</p>
<p>又一體　雙調五十六字，前後段各五句，三平韻</p>
<div>向子諲</div>
<pre>新月低垂簾額。小梅半出簷牙。高堂開宴靜無嘩。麟孫鳳女。學語正咿啞。
○●○○○●　●○●●○□　○○○●●○□　○○●●　●●●○□
寶鼎勝熏沈水。瓊漿爛醉流霞。薌林同老此生涯。一川風露。總道是仙家。
●●●○○●　○○●●○□　○○○●●○□　○○○●　●●●○□</pre>
<p>此詞前後段起二句，與徐昌圖詞同，第二句以下仍與張詞同。按，《惜香樂府》〔破靨盈盈〕詞、〔夜久笙簫〕詞，正與此同。</p>
<p>又一體　雙調六十字，前後段各五句，三平韻</p>
<div>賀鑄</div>
<pre>巧剪合歡羅勝子。釵頭春意翩翩。豔歌淺笑拜嫣然。願郎宜此酒。行樂駐華年。
◎◎◎⊙○◎●　○○⊙●○□　◎○◎○●○□　●○⊙●●　⊙●●○□
未至文園多病客。幽襟淒斷堪憐。舊遊夢掛碧雲天。人歸落雁後。思發在花前。
◎◎⊙◎○◎●　⊙○○●○□　◎○◎●●○□　⊙○◎●●　◎●●○□</pre>
<p>此詞前後段第四句，校張詞各添一字，宋、元詞俱照此填，惟秦觀詞，前段起句〔千里瀟湘接藍浦〕，藍字平聲；葛勝仲詞，後段起句〔今夜那愁煞風景〕，今字平聲，那字仄聲，風字平聲，間作拗句。又，黃機詞，前後兩結〔驛程那復記，魂夢已先飛〕、〔綠陰幽邃處，不管盡情啼〕，那字仄聲，幽字平聲，譜內據此。若趙長卿詞，後段第四句〔仙源正閒散〕，閒字或用平聲，此偶誤，不必從。其餘字句，與諸家同者，可平可仄悉可參校，故不復注。</p>
<p>又一體　雙調六十二字，前後段各五句，三平韻</p>
<div>晏幾道</div>
<pre>東野亡來無麗句。於君去後少交親。追思往事好沾巾。
○●○○○●●　○○●●●○□　○○●●●○□
白頭王建在。猶見詠詩人。
●○○●●　○●●○□
學道深山空自老。留名千載不干身。酒筵歌席莫辭頻。
●●○○○●●　○○○●●○□　●○○●●○□
爭如南陌上。占取一年春。
○○○●●　●●●○□</pre>
<p>此與賀詞同，惟前後段第二句，各添一字，作七字句異。宋詞僅見此體，無別首可校。</p>
<p>又一體　雙調五十九字，前後段各五句，三平韻</p>
<div>馮延巳</div>
<pre>冷紅飄起桃花片。青春意緒闌珊。畫樓簾幕捲輕寒。酒餘人散後。獨自憑欄杆。
●○○●○○●　○○●●○□　●○○●●○□　●○○●●　●●●○□
夕陽千里連芳草。萋萋愁殺王孫。徘徊飛盡碧天雲。鳳笙何處。圓月照黃昏。
●○○●○○●　○○○●○□換○○○●●○□　●○○●　○●●○□</pre>
<p>此亦張詞體，惟前結五字兩句，又前後段換韻異。</p>
<p>又一體　雙調五十九字，前後段各五句，三平韻</p>
<div>王觀</div>
<pre>別浦相逢何草草。扁舟兩岸垂楊。繡屏珠箔綺香囊。酒深歌拍緩。愁入翠眉長。
●◎○⊙○◎●　○○●●○□　●○○●●○□　●○○●●　○●●○□
燕子歸來人去也。此時無奈昏黃。桃花應似我愁腸。不禁微雨。流淚濕紅妝。
●◎○⊙○◎●　●○○●○□　○○●●●○□　●○○●　○●●○□</pre>
<p>此與馮詞同，惟前後段不換韻異。按，馮延巳〔秣陵江上〕詞，前結〔青簾斜掛裏，新柳萬枝金〕，後結〔天長煙遠，凝恨獨沾襟〕；又，秦觀〔髻子偎人〕詞，前結〔斷腸攜手處，何事太匆匆〕，後結〔夕陽流水，紅滿淚痕中〕，正與此同。但妝詞前後段兩起句，〔秣陵江上多離別〕、〔隔江何處吹橫笛〕，平仄與此異。浪淘沙令《樂章集》注：歇指調。蔣氏《九宮譜目》：越調。按，《唐書‧禮樂志》：歇指調，乃林鐘律之商聲；越調，乃無射律之商聲也。賀鑄詞，名《曲入冥》；李清照詞，名《賣花聲》；史達祖詞，名《過龍門》；馬鈺詞，名《煉丹砂》。按，唐人《浪淘沙》，本七言斷句，至南唐李煜，始制兩段令詞，雖每段尚存七言詩兩句，其實因舊曲名，另創新聲也。杜安世詞，于前段起句減一字；柳永詞，于前後段起句各減一字。均為令詞，句讀悉同。即宋祁、杜安石仄韻詞，稍變音節，然前後第二句四字、第三句七字，其源亦出於李煜詞也。至柳永、周邦彥別作慢詞，與此截然不同，蓋調長拍緩，即古曼聲之意也。《詞律》於令詞強為分體，於慢詞或為類列者誤。<br>
</p>
</body>
</html>
