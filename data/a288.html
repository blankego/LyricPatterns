<html>
<head>
<title>一斛珠</title>
<meta http-equiv="Content-Type" content="text/html; charset=utf-8">
</head>

<body>

<p>《宋史‧樂志》，名《一斛夜明珠》，屬中呂調；《樽前集》注：商調；《金詞》注：仙呂調；蔣氏《九宮譜目》，入仙呂引子；晏幾道詞，名《醉落魄》；張先詞，名《怨春風》；黃庭堅詞，名《醉落拓》。</p>
<p>雙調五十七字，前後段各五句，四仄韻</p>
<div>南唐李煜</div>
<pre>晚妝初過。沈檀輕注些兒個。向人微露丁香顆。一曲清歌。暫引櫻桃破。
◎○⊙■　⊙○⊙●○○■　◎○⊙●○○■　●●○○　◎●○○■
羅袖裛殘殷色可。杯深旋被香醪涴。繡床斜憑嬌無那。爛嚼紅茸。笑向檀郎唾。
⊙●◎○○●■　○○◎●○○■　●○⊙●○○■　●●○○　●●○○■</pre>
<p>此詞後段起句第二字、第六字俱仄聲。宋蘇軾詞〔自惜風流雲雨散〕，張先詞〔今夜掩妝花下語〕，晏幾道詞〔若問相思何處歇〕，三作與此同，餘俱照張先〔山圍畫障〕詞體填。按，《樽前集》李煜詞注商調，乃夷則之商聲；金、元曲子照〔山圍畫障〕詞體填者，注仙呂調，乃夷則之羽聲。則知兩換頭句平仄，確系音律所關，故此詞作圖，只就蘇、張、晏三詞校注。如晏詞之前段起句〔鸞孤月缺〕，鸞字平聲，月字仄聲；第二句〔兩情惆悵音塵絕〕，兩字仄聲，蘇詞，第二句〔垂楊亂掩紅樓半〕，亂字仄聲；晏詞，第三句〔如今若負當時節〕，如字平聲，若字仄聲；結句〔曾醉離歌宴〕，曾字平聲；後段起句〔自惜風流雲雨散〕，自字仄聲，風字平聲；張詞，第二句〔明朝芳草東西路〕，芳字平聲；第三句〔願身不學相思樹〕，不字仄聲。譜內可平可仄據之。</p>
<p>又一體　雙調五十七字，前後段各五句，四仄韻</p>
<div>張先</div>
<pre>山圍畫障。風溪弄月清溶漾。玉樓苕館人相望。下若醲醅。競欲金釵當。
⊙⊙◎■　⊙○◎●○○■　◎⊙⊙◎○○■　◎●○○　◎●⊙⊙■
使君勸醉青娥唱。分明仙曲雲中響。南園百卉千家賞。和氣兼來。不獨花枝上。
◎○◎●○⊙■　⊙○⊙●○○■　⊙⊙◎◎○○■　⊙●○○　◎●⊙⊙■</pre>
<p>此與李詞同，惟換頭句平仄異。因宋詞如此填者甚多，金、元曲子注仙呂調者，正與之合。此系音律所關，故亦編入，另列一體。前段第一句，周密詞〔憶憶憶憶〕，上憶憶二字俱仄聲，晏幾道詞〔滿街斜月〕，斜字平聲；第二句，蘇軾詞〔故山歸計何時決〕，故字仄聲，歸字平聲；第三句，歐陽修詞〔對酒當歌尋思著〕，酒字平聲，歌字仄聲，范成大詞〔垂雲捲盡添空闊〕，垂字平聲，捲字仄聲；第四句，蘇軾詞〔惟有佳人〕，惟字平聲；第五句，周紫芝詞〔真個睡不著〕，真字平聲，睡字、不字俱仄聲；後段第一句，晁補之詞〔誰家紅袖欄杆曲〕，誰字、紅字俱平聲，晏幾道詞〔心心口口長恨怍〕，恨字仄聲；第二句，高觀國詞〔倚欄一望情何極〕，倚字、一字俱仄聲；第三句，歐陽修詞〔恨別王孫愁多少〕，恨字、別字俱仄聲，王字、孫字俱平聲；第四句，張元幹詞〔客裏驚春〕，客字仄聲；第五句，歐良詞〔同和醉落魄〕，同字平聲，醉字、落字俱仄聲。譜內可平可仄據此。</p>
<p>又一體　雙調五十七字，前後段各五句，四仄韻</p>
<div>周邦彥</div>
<pre>茸金細弱。秋風嫩、桂花初著。蕊珠宮裏人難學。花染嬌荑。羞映翠雲幄。
○○●■　○○●　●○○■　●○○●○○■　○●○○　○●●○■
清香不與蘭蓀約。一枝雲鬢巧梳掠。夜深輕撼薔薇索。香滿衣襟。月在鳳凰閣。
○○●●○○■　●○○●●○■　●○○●○○■　○●○○　●●●○■</pre>
<p>此與張先詞同，惟前段第二句作上三下四句法異。黃庭堅詞〔韶聲斷六么初徹〕，高觀國詞〔寒江上雨晴風急〕，史達祖詞〔空分付有情眉睫〕，正與此同。<br>
</p>
</body>
</html>
