<html>
<head>
<title>侍香金童</title>
<meta http-equiv="Content-Type" content="text/html; charset=utf-8">
</head>

<body>

<p>《金詞》注：黃鐘宮，又黃鐘調。按，《開天遺事》：王元寶常於寢帳床前，雕矮童二人，捧一寶博山爐，自暝焚香徹曉，調名取此。無名氏詞，即詠其事也。</p>
<p>雙調六十四字，前後段各六句，四仄韻</p>
<div>《梅苑》無名氏 </div>
<pre>寶台蒙繡。瑞獸高三尺。玉殿無風煙自直。迤邐傍懷盈綺席。
●⊙○◎　●●○○■　●●○○○●■　⊙●◎○○●■
苒苒菲菲。斷處凝碧。
◎●○○　●◎○■
是龍涎鳳髓。惱人情意極。想韓壽、風流應暗識。去似彩雲無處覓。
●⊙○●●　◎○○●■　●⊙●　○○○●■　●●◎○○●■
惟有多情。袖中留得。
⊙●○○　●○○■</pre>
<p>此調有蔡伸、趙長卿二詞可校。此詞後段第三句八字，蔡伸詞則前段第三句八字，趙長卿詞，則前後段第三句皆八字，餘俱同。可平可仄，即參二詞。按，《金詞》注黃鐘宮者，本此填，惟換頭仍作四字一句、五字一句。</p>
<p>又一體　雙調六十四字，前後段各六句，四仄韻</p>
<div>蔡伸 </div>
<pre>寶馬行春。緩轡隨油壁。念一瞬、韶光堪重惜。還是去年同醉日。
●●○○　●●○○■　●●●　○○○●■　○●●○○●■
客裏情懷。倍添淒惻。
●●○○　●○○■
記南城錦逕。名園曾遍歷。更柳下、人家如織。此際憑欄愁脈脈。
●○○●●　○○○●■　●●●　○○○■　●●○○○●■　
滿目江山。暮雲空碧。
●●○○　●○○■</pre>
<p>此與《梅苑》詞同，惟前段第三句八字，後段第三句七字異。</p>
<p>又一體　雙調六十五字，前後段各六句，四仄韻</p>
<div>趙長卿</div>
<pre>一種春光。占斷東君惜。算穠李、韶華爭並得。粉膩酥融嬌欲滴。
●●○○　●●○○■　●○●　○○○●■　●●○○○●■
端的樽前。舊曾相識。
○●○○　●○○■
向夜闌酒醒。霜濃寒又力。但只與、冰姿添夜色。繡幕雲屏人寂寂。
●●○●●　○○○●■　●●●　○○○●■　●●○○○●■
只許劉郎。暗傳消息。
●●○○　●○○■</pre>
<p>此亦與《梅苑》詞同，惟前後段第三句，俱作八字異。按，《金詞》注黃鐘調者，本此填，惟換頭仍作四字一句、五字一句。<br>
  <br>
  ▲趙長卿詞，但只與、冰姿添夜色句，萬氏謂，比前蔡伸詞多一字，按趙詞此句，別刻無只字，則字數與蔡詞同 </p>
</body>
</html>
