<html>
<head>
<title>攤破南鄉子</title>
<meta http-equiv="Content-Type" content="text/html; charset=utf-8">
</head>

<body>

<p>《太平樂府》、《中原音韻》，俱注大石調；高拭詞，注南呂宮；《太和正音譜》，注小石調，亦入仙呂宮。趙長卿詞，名《青杏兒》，又名《似娘兒》；《翰墨全書》黃右曹詞，有〔壽堂已慶靈椿老〕句，名《慶靈椿》；《中州樂府》趙秉文詞，有〔但教有酒身無事〕句，名《閑閑令》。</p>
<p>雙調六十二字，前後段各六句，三平韻</p>
<div>程垓</div>
<pre>休賦惜春詩。留春住、說與人知。
⊙●●○□　⊙⊙◎　◎●○□
一年已負東風瘦。說愁說恨。數期數刻。只望歸時。
●⊙◎◎○⊙●　◎○◎●　◎○◎●　◎●○□
莫怪杜鵑啼。真個也、喚得人歸。
◎●●○□　⊙◎◎　◎●○□
歸來休恨花開了。樑間燕子。且教知道。人也雙飛。
⊙○⊙●○○●　⊙○●●　◎○⊙●　⊙●○□</pre>
<p>此詞前後段一、二、三句，近《南鄉子》，與醜奴兒無涉，自宋黃庭堅集誤刻《醜奴兒》，元好問效其體，加以〔促拍〕二字，《詞律》相沿，遂編入《醜奴兒》體，今照《樂府雅詞》改定。此調以此詞為正體，宋、元人俱如此填。若趙詞之攤破句法，注中向詞之添字，皆變體也。前段第二句，鄧光廌詞〔海棠花開未開間〕，海字仄聲，花字、開字俱平聲；第三句，劉辰翁詞〔不記去年今夕夢〕，記字、夕字俱仄聲，年字平聲；鄧詞〔莫言春色三分二〕，春字平聲；第四、五句，趙秉文詞〔今年花謝，明年花謝〕，兩花字俱平聲；後段第一句，鄧詞〔侯印舊家氈〕，侯字平聲；第二句〔早天邊飛詔催歸〕，早字仄聲，天字、邊字俱平聲；第四、五句，趙詞〔有花也好，無花也好〕，有字仄聲，無字平聲，也字仄聲；第六句，趙詞〔選甚春秋〕，選字仄聲。譜內可平可仄據此，餘參下詞。</p>
<p>又一體　雙調六十二字，前段六句三平韻，後段五句三平韻</p>
<div>趙長卿</div>
<pre>最苦是離愁。行坐裏、只在心頭。
●●●○□　○●●　●●○□
待須作個巫山夢。孤衾輾轉。無眠到曉。和夢都休。
●○●●○○●　○○●●　○○●●　○●○□
夢裏也無由。誰敢望、真個綢繆。
●●●○□　○●●　○●○□
暫時不見渾閒事。只愁柳絮楊花。自來擺蕩難留。
●○●●○○●　●○●●○○　●○●●○□</pre>
<p>此亦程詞體，惟後段第四、五、六句，攤破四字三句，作六字兩句異。按，向鎬有六十六字詞一首，前段結句〔那底都是虛脾〕，後段結句〔看俺麼裸而歸〕，校程詞多四字，因詞俚不錄。</p>
</body>
</html>
