<html>
<head>
<title>鶯啼序</title>
<meta http-equiv="Content-Type" content="text/html; charset=utf-8">
</head>

<body>

<p>一名《豐樂樓》，見《夢窗乙稿》。</p>
<p>四段二百四十字，第一段八句四仄韻，第二段十句四仄韻，第三段十四句四仄韻，第四段十四句五仄韻</p>
<div>吳文英</div>
<pre>殘寒正欺病酒。掩沈香繡戶。燕來晚、飛入西城。似說春事遲暮。
○○●○●●　●○○◎■　◎⊙●　⊙●○○　●◎⊙●○■
畫船載、清明過卻。晴煙冉冉吳宮樹。念羈情遊蕩。隨風化為輕絮。
◎⊙●　○○●●　○○●●○○■　●⊙○⊙●　⊙○◎⊙○■

十載西湖。傍柳繫馬。趁嬌塵軟露。溯紅漸、招入仙溪。錦兒偷寄幽素。
◎●○○　◎◎◎●　●⊙○◎■　◎⊙●　⊙●○○　◎○○◎⊙■
倚銀屏、春寬夢窄。斷紅濕、歌紈金縷。暝堤空。輕把斜陽。總還鷗鷺。
●○○　⊙○●●　◎⊙●　⊙○○■　●⊙○　⊙●⊙○　◎○○■

幽蘭旋老。杜若還生。水鄉尚寄旅。
⊙○◎●　◎●⊙○　◎⊙◎◎■
別後訪、六橋無信。事往花萎。瘞玉埋香。幾番風雨。
◎●●　◎⊙⊙●　◎●⊙⊙　●●○○　●⊙⊙■
長波妒盼。遙山羞黛。漁燈分影春江宿。記當時、短楫桃根渡。
⊙○◎●　○○⊙●　⊙○⊙●○○●　●⊙○　◎●⊙○■
青樓仿佛。臨分敗壁題詩。淚墨慘澹塵土。
○○●●　⊙⊙◎●○○　◎◎◎◎○■

危亭望極。草色天涯。歎鬢侵半苧。暗點檢、離痕歡唾。
⊙○◎●　◎●○○　●●○◎■　●◎●　⊙○⊙■
尚染鮫綃。嚲鳳迷歸。破鸞慵舞。殷勤待寫。書中長恨。
●●○○　◎●○⊙　◎⊙⊙■　○○●●　○○○●
藍霞遼海沈過雁。漫相思、彈入哀箏柱。
⊙○⊙●⊙◎●　●○○　⊙●○○■
傷心千里江南。怨曲重招。斷魂在否。
⊙○⊙●○○　◎●○○　●○◎■</pre>



<p>此調以此詞為正體，吳文英三首皆然，其餘因調長韻雜，每參錯不合，今分各體，類列於後。按，吳詞別首，第二段第四句〔面屏障一一鶯花〕，上一字仄聲；第三段第四句〔翁笑起離席而語〕，席字仄聲；第五句〔敢詫京兆〕，兆字仄聲；第四段第六句〔永晝低睡〕，睡字仄聲；第七句〔繡簾十二〕，十字仄聲。餘參後諸詞。</p>
<p>又一體　四段二百四十字，第一段八句五仄韻，第二段十三句四仄韻，第三段十五句四仄韻，第四段十五句六仄韻</p>
<div>吳文英</div>
<pre>橫塘棹穿豔錦。引鴛鴦弄水。斷霞晚、笑折花歸。紺紗低護燈蕊。
○○●○●●　●○○●■　●○●　●●○○　●○○●○■
潤玉瘦、冰輕倦浴。斜拖鳳股盤雲墜。聽銀床聲細。梧桐漸覺涼思。
●●●　○○●●　○○●●○○■　●○○○■　○○●●○■

窗隙流光。過如迅羽。愬空樑燕子。誤驚起。風竹敲門。故人還又不至。
○●○○　●○●●　●○○●■　●○●　○●○○　●○○●●■
記琅玕。新詩細掐。早陳跡。香痕纖指。怕因循。羅扇恩疏。又生秋意。
●○○　○○●●　●○●　○○○■　●○○　○●○○　●○○■

西湖舊日。畫舸頻移。歎幾縈夢寐。
○○●●　●●○○　●●○●■
霞佩冷。疊瀾不定。麝靄飛雨。乍濕鮫綃。暗盛紅淚。
○●●　●○●●　●●○●　●●○○　●○○■
練單夜共。波心宿處。瓊簫吹月霓裳舞。向明朝、未覺花容悴。
●○●●　○○●●　○○○●○○●　●○○　●●○○■
嫣香易落。回頭澹碧銷煙。鏡空畫羅屏裏。
○○●●　○○●●○○　●○●○○■

殘蟬度曲。唱徹西園。也感紅怨翠。念省慣吳宮幽憩。
○○●●　●●○○　●●○●■　●●●○○○■
暗柳追涼。曉岸參斜。露零鷗起。絲縈寸藕。留連歡事。
●●○○　●●○○　●○○■　○○●●　○○○■
桃笙頻展湘浪影。有昭華。穠李冰相倚。
○○○●○●●　●○○　○●○○■
如今鬢點淒霜。半篋秋詞。恨盈蠹紙。
○○●●○○　●●○○　●○●■</pre>



<p>此即前詞體，惟第一段第八句〔細〕字用韻，第四段第九句〔事〕字用韻，與前詞異。按，此詞起韻，用紙尾寘未，無通語麌者，或疑第三段第九句〔處〕字是韻，則第二段之〔羽〕字、第三段之〔雨〕字、〔舞〕字，皆可作韻矣。一調增入四韻，恐未然也。</p>
<p>又一體　四段二百四十字，第一段八句五仄韻，第二段十句四仄韻，第三段十四句四仄韻，第四段十四句四仄韻</p>
<div>黃公紹</div>
<pre>銀雲捲晴縹緲。臥長龍一帶。柳絲蘸、幾簇柔煙。兩市簾棟如畫。
○○●○●●　●○○●■　●○●　●●○○　●●○●○■
芳草岸、灣環半玉。鱗鱗曲港雙流會。看碧天連水。翻成箭樣風快。
○●●　○○●●　○○●●○○■　●●○○■　○○●●○■

白露橫江。一葦萬頃。問靈槎何在。空翠濕、衣不勝寒。日華金掌沆瀣。
●●○○　●●●●　●○○○■　○●●　○●○○　●○○●●■
甃花平、綠紋襯步。瓊田湧出神仙界。黛眉修。依約霧鬟。在秋波外。
●○○　●○●●　○○●●○○■　●○○　○●●○　●○○■

閣噓青蜃。簷啄彩虹。飛蓋蹴鼇背。
●○○●　○●●○　○●●○■
燈火暮、相輪倒景。偷睇別浦。片片歸帆。遠自天際。
○●●　●○●●　○●●●　●●○○　●●○■
箅蛟幽壑。棲雅古木。有人剪取松江水。憶細鱗巨口魚堪膾。
●○○●　○○●●　●○●●○○●　●●○●●○○■
波涵笠澤。時見靜影浮光。霽陰萬貌千態。
○○●●　○●●●○○　●○●●○■

蒹葭深處。應有閑鷗。寄語休見怪。倩洗卻、香紅塵面。買個扁舟。
○○○●　○●○○　●●○●■　●●●　○○○●　●●○○
身世飄萍。名利微芥。欄杆拍遍。除東曹掾。與天隨子是我輩。
○●○○　○●○■　○○●●　○○○●　●○○●●●■
盡胸中、著得乾坤大。亭前無限驚濤。總把遙岑。月明滿載。
●○○　●●○○●　○○○●○○　●●○○　●○●■　</pre>



<p>此亦吳詞體，但第四段第四句，吳詞二首俱用韻，此詞不用韻；第十句，吳詞二首俱不用韻，此詞用韻異。按，此詞兩用水字於斷句處，第一段第七句，吳詞一首用韻，一首不用韻；第三段第十句，吳詞二首俱不用韻，則知前水字猶可作韻，後水字不可作韻也。</p>
<p>又一體　四段二百四十字，第一段八句四仄韻，第二段九句四仄韻，第三段、第四段各十四句四仄韻</p>
<div>趙文</div>
<pre>初荷一番濯雨。錦雲紅尚捲。隘華屋、賦客吟仙。候望南極天遠。
○○●○●●　●○○●■　●○●　●●○○　●●○●○■
還報導、飄然紫氣。山奇水勝都行遍。卻歸來領客。水昌庭院開宴。
○●●　○○●●　○○●●○○■　●○○●●　●○○●○■

窗戶青紅。正似京洛。按笙歌一片。似別有、金屋佳人。桃根桃葉清婉。
○●○○　●●○●　●○○●■　●●●　○●○○　○○○●○■
倚薰風、虯須正綠。人似玉、手挼紈扇。算風流、只有蓬瀛。畫圖曾見。
●○○　○○●●　○●●　●○○■　●○○　●●○○　●○○■

誰知老子。正自蕭然。於此興頗淺。
○○●●　●●○○　○●●●■
只擬問、金砂玉蕊。兔髓鳥肝。偃月爐中。七還九轉。
●●●　○○●●　●●○○　●●○○　●○●■
今來古往。悠悠史傳。神仙本是英雄做。笑英雄、到此多留戀。
○○●●　○○●●　○○●●○○●　●○○　●●○○■
看著破曉耕龍。跨海騎鯨。千年依舊丹臉。
○●●●○○　●●○○　○○○●○■

便教乞與。萬里封侯。奈朔風如箭。又何似、六山一任。種竹栽花。
●○●●　●●○○　●●○○■　●○●　●○●●　●●○○
棋局思量。墨池揮染。天還記得。生賢初意。
○●○○　●○○■　○○●●　○○○●
乾坤正要人撐住。便公能安穩天寧肯。
○○●●○○●　●○○○●○○■　
待看佐漢功成。伴赤松遊。恁時未晚。
●○●●○○　●●○○　●○●■</pre>



<p>此亦吳詞體，惟第三段第十二句六字、第十三句四字，句法異。第四段第十一句〔肯〕字，系古韻。</p>
<p>又一體　四段二百三十六字，第一、第二段各九句四仄韻，第三段十三句五仄韻，第四段十四句七仄韻</p>
<div>汪元量</div>
<pre>金陵故都最好。有朱樓迢遞。嗟倦客又此憑高。檻外已少佳致。
○○●○●●　●○○○■　○●●●●○○　●●●●○■
更落盡梨花。飛盡楊花。春也成憔悴。問青山、三國英雄。六朝奇偉。
●●●○○　○●○○　○●○○■　●○○　○●○○　●○○■

麥甸葵丘。荒台敗壘。鹿豕銜枯薺。正潮打孤城。寂寞斜陽影裏。
●●○○　○○●●　●●○○■　●○●○○　●●○○●■
聽樓頭、哀笳怨角。未把酒、愁心先醉。漸夜深、月滿秦淮。煙籠寒水。
●○○　○○●●　●●●　○○○■　●●○　●●○○　○○○■

淒淒慘慘。冷冷清清。燈火渡頭市。
○○●●　●●○○　○●●○■
慨商女、不知興廢。隔江猶唱庭花。餘音亹亹。傷心千古。淚痕如洗。
●○●　●○○●　●○○●○○　○○●■　○○○●　●○○■
烏衣巷口青蕪路。認依稀、王謝舊鄰里。
○○●●○○●　●○○　○●●○■
臨春結綺。可憐紅粉成灰。蕭索白楊風起。
○○●●　●○○●○○　○●●○○■

因思疇昔。鐵索千尋。漫沈江底。揮羽扇。障西塵。便好角巾私第。
○○○●　●●○○　●○○■　○●●　●○○　●●●○○■
清談到底成何事。回首新亭。風景今如此。楚囚對泣何時已。
○○●●○○■　○●○○　○●○○■　●○●●○○■
歎人間今古真兒戲。東風歲歲還來。吹入鍾山。幾重蒼翠。
●○○○●○○■　○○●●○○　○●○○　●○○■</pre>



<p>此詞較吳詞減四字，句法亦多與諸家不同，在此調最為變格。</p>
</body>
</html>
