<html>
<head>
<title>大酺</title>
<meta http-equiv="Content-Type" content="text/html; charset=utf-8">
</head>

<body>

<p>調見《清真樂府》。按，唐教坊曲有《大酺樂》，《羯鼓錄》亦有太簇商《大酺樂》。宋詞蓋借舊曲名，自製新聲也。</p>
<p>雙調一百三十三字，前段十五句五仄韻，後段十一句七仄韻</p>
<div>周邦彥</div>
<pre>對宿煙收。春禽靜。飛雨時鳴高屋。牆頭青玉旆。洗鉛霜都盡。嫩梢相觸。
●●○○　○○●　⊙●⊙○○■　○○○●●　●⊙○⊙●　◎○○■
潤逼琴絲。寒侵枕障。蟲網吹粘簾竹。郵亭無人處。聽簷聲不斷。困眠初熟。
◎●○○　○○◎●　⊙●⊙○○■　○⊙○⊙●　●○⊙◎◎　●○○■
奈愁極頻驚。夢輕難記。自憐幽獨。
●⊙●○○　◎○⊙●　●○○■
行人歸意速。最先念、流潦妨車轂。怎奈向、蘭成憔悴。衛玠清羸。
⊙⊙⊙●■　●○●　⊙●⊙○■　●◎●　○○⊙●　◎●○○
等閒時、易傷心目。未怪平陽客。雙淚落、笛中哀曲。況蕭索、青蕪國。
●○○　●○○■　●●○⊙●　⊙◎◎　◎○○■　●⊙●　○○■
紅糝鋪地。門外荊桃如菽。夜遊共誰秉燭。
○◎⊙●　⊙●○○○■　●⊙◎⊙●■</pre>
<p>此調始自此詞，有方千里、楊澤民、陳允平和詞可校。此詞後段第六句疑亦是韻，查楊和韻詞〔遇雙魚客〕可證。此調有劉辰翁詞一首，與此詞平仄多不同，《詞律》云：劉用字，每多出入，不足為法。故不參校入譜。按，前段第三句，吳文英詞〔林沼半銷紅碧〕，半字仄聲；第五句，楊澤民詞〔引遊蜂戲蝶〕，戲字仄聲；第六句，陳允平詞〔飛紅翻觸〕，飛字平聲；第七句，顏奎詞〔公子狐裘〕，公字平聲；第九句，顏詞〔怎見此時情否〕，怎字、此字俱仄聲；第十句，顏詞〔天上知音杳〕，上字仄聲；第十三、四句，顏詞〔記畫扇題詩，單衣試酒〕，畫字仄聲，單字平聲，試字仄聲；後段起句，楊詞〔仙郎去又速〕，去字仄聲；第二句，楊詞〔料今在何許佇雙轂〕，佇字仄聲；第三句，陳詞〔漫辜負〕，辜字平聲；第四句，吳文英詞〔逋塚梅荒〕，逋字平聲；第七句，吳詞〔集楚裳西風催著〕，裳字、西字俱平聲；第八句，陳詞〔夢不到華胥國〕，不字仄聲；第十一句，趙以夫詞〔極目水雲漠漠〕，目字仄聲，楊詞〔寸心天上可燭〕，天字平聲，上字仄聲。譜內據此，餘校下周密詞。</p>
<p>又一體　雙調一百三十三字，前段十五句五仄韻，後段十一句七仄韻</p>
<div>周密</div>
<pre>又子規啼。酴醾謝。寂寂春陰池閣。羅窗人病酒。奈牡丹初放。晚風還惡。
●●○○　○○●　●●○○○■　○○○●●　●○○○●　●○○■
燕燕歸遲。鶯鶯聲懶。閑明鞦韆紅索。三分春過半。早朱桁塵凝。翠衣香薄。
●●○○　○○○●　○●○○○■　○○○●●　●○○○●　●○○■
傍鴛徑鶯籠。一池萍碎。半簷花落。
●○●○○　●○○●　●○○■
冉冉春夢弱。楚台遠、負雨期雲約。
●●○●■　●○●　●●○○■
漫念想、清歌錦瑟。翠管瑤樽。幾回重醉東園酌。
●●●　○○●●　●●○○　●○○●○○■
但兔葵燕麥。倩誰訪、畫欄紅藥。
●●○●●　●○●　●○○■
況多病、腰如削。相如老去。賦筆吟簪閑卻。此情更誰問著。
●○●　○○■　○○●●　●●○○○■　●○●○●■</pre>
<p>此即周詞體，惟後段第六句不押韻異。按，方千里詞〔老去疏狂減〕、陳允平詞〔冷透金篝濕〕，正與此同。<br>
</p>
</body>
</html>
