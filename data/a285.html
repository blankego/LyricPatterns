<html>
<head>
<title>廳前柳</title>
<meta http-equiv="Content-Type" content="text/html; charset=utf-8">
</head>

<body>

<p>朱雍詞名《亭前柳》，《金詞》注：越調。</p>
<p>雙調五十六字，前段八句四平韻，後段六句三平韻</p>
<div>趙師俠</div>
<pre>晚秋天。過暮雨。雲容斂。月澄鮮。正風露淒清處。砌蛩喧。更黃葉。舞翩翩。
●○□　●●●　○○●　●○□　●○●○○●　●○□　●⊙●　●○□
念故里、千山雲水隔。被名韁利鎖縈牽。莫作悲秋意。對樽前。且同樂。太平年。
●●●　○○○●●　●○○●●○□　●●○○●　●○□　●○●　●○□</pre>
<p>按，趙師俠《廳前柳》二首，此詞之外，尚有〔景清佳〕一詞，字數、句法相同，惟前段第七句〔向碧葉〕，碧字仄聲，其餘平仄悉如一，填者遵之。</p>
<p>又一體　雙調五十五字，前後段各六句，三平韻</p>
<div>朱雍</div>
<pre>拜月南樓上。面嬋娟、恰對新妝。誰憑欄杆處。笛聲長。追往事。遍淒涼。
●●○○●　●○⊙　◎●○□　○●○○●　●○□　○◎●　●○□
看素質、臨風消瘦盡。粉痕輕、依舊真香。
○◎●　⊙○○●●　◎○⊙　⊙●○□
瀟灑無塵境。過橫塘。度清影。在迴廊。
○●○○●　●○□　◎⊙●　●○□</pre>
<p>此亦趙詞體，惟前段起句五字，第二、三、四句，作七字一句，第五句少一字異。按，朱詞三首，內一首換頭句八字，與此同。前段第二句〔問東君曾放瑤英〕，曾字平聲；後段起句〔飄香信、玉溪仙佩晚〕，香字平聲，玉字仄聲；第五、六句〔分春色，贈雙成〕，分字平聲。譜內可平可仄據此，餘參別首〔佇立東風〕詞。</p>
<p>又一體　雙調五十四字，前後段各六句，三平韻</p>
<div>朱雍</div>
<pre>佇立東風裏。放纖手、淨試梅妝。眉暈輕輕畫。遠山長。添新恨。更淒涼。
●●○○●　●○●　●●○□　○●○○●　●○□　○○●　●○□
嘗憶驛亭人別後。尋春去、儘是幽香。歸路臨清淺。在寒塘。同水月。照虛廊。
○●●○○●●　○○●　●●○□　○●○○●　●○□　○●●　●○□</pre>
<p>此與〔拜月南樓〕詞同，惟換頭句少一字異。<br>
</p>
</body>
</html>
