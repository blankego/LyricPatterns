<html>
<head>
<title>花犯</title>
<meta http-equiv="Content-Type" content="text/html; charset=utf-8">
</head>

<body>

<p>調始《清真樂府》，周密詞名《繡鸞鳳花犯》。</p>
<p>雙調一百二字，前段十句六仄韻，後段九句四仄韻</p>
<div>周邦彥</div>
<pre>粉牆低。梅花照眼。依然舊風味。露痕輕綴。疑淨洗鉛華。無限佳麗。
●○○　○○◎●　○○●○■　●○○■　⊙●●○○　⊙●○■
去年勝賞曾孤倚。冰盤同燕喜。更可惜、雪中高樹。香篝熏素被。
◎○●●○○■　○○○●■　●●●　◎○⊙●　○○○●■
今年對花最匆匆。相逢似有恨。依依愁悴。吟望久。青苔上、旋看飛墜。
○○●⊙●○○　○○●●●　○○○■　○●●　○○●　◎○○■　
相將見、脆圓薦酒。人正在、空江煙浪裏。但夢想、一枝瀟灑。黃昏斜照水。
○○●　●○●●　⊙◎●　⊙○○●■　◎●●　◎○○●　⊙○○●■</pre>
<p>此調以此詞為正體，宋人皆如此填。若吳文英詞之少押一韻、或多押一韻，周密詞之減字，皆變格也。《詞律》論此調後段第七句〔煙浪裏〕三字，必然平、去、上，結句〔照水〕二字，必須去、上，細校宋詞皆然，填者審之。按，譚宣子詞，後段第五句〔秋江上、朝雲輕散〕，朝字平聲，譜內據此，餘參下詞。方千里詞，後段第二句〔朱顏迎縞露〕，第四句〔腰肢小〕，迎字、支字俱平聲，查宋詞無用平聲者，故不注可平。又，王沂孫詞，前段第四句〔斷魂十里〕，十這入聲，此以入作平，亦不注可仄。</p>
<p>又一體　雙調一百二字，前段十句五仄韻，後段九句四仄韻</p>
<div>吳文英</div>
<pre>剪橫枝。清溪分影。翛然鏡空曉。小窗春到。憐夜冷孀娥。相伴孤照。
●○○　○○○●　○○●○■　●○○■　○●●○○　○●○■
古苔淚鎖霜千點。蒼華人共老。料淺雪、黃昏驛路。飛香遺冷草。
●○●●○○●　○○○●■　●●●　○○●●　○○○●■
行雲夢中認瓊娘。冰肌瘦。窈窕風前纖縞。殘醉醒。屏山外、翠禽聲小。
○○●○●○○　○○●　●●○○○■　○●●　○○●　●○○■
寒泉貯、紺壺漸暖。年事對、青燈驚換了。但恐舞、一簾蝴蝶。玉龍吹又杳。
○○●　●○●●　○●●　○○○●■　●●●　●○○●　●○○●■</pre>
<p>此與周詞同，惟前段第七句不押韻，後段第二句三字，第三句六字異。譚宣子詞，前段第七句〔象床試錦新翻樣〕，不押韻，正與此同。</p>
<p>又一體　雙調一百二字，前段十句六仄韻，後段九句五仄韻</p>
<div>吳文英</div>
<pre>小娉婷。青鉛素靨。蜂黃暗偷暈。翠翹攲鬢。昨夜冷中庭。月下相認。
●○○　○○●●　○○●○■　●○○■　●●●○○　●●○■
睡濃更苦淒風緊。驚回心未穩。送曉色、一壺蔥蒨。才知花夢准。
●○●●○○■　○○○●■　●●●　●○○●　○○○●■
湘娥化作此幽芳。淩波路。古岸雲沙遺恨。臨砌影。寒香亂、凍梅藏韻。
○○●●●○○　○○●　●●○○○■　○●●　○○●　●○○■
熏爐畔、旋移傍枕。還又見、玉人垂紺鬒。料喚賞、清華池館。台杯須滿引。
○○●　●○●■　●○●　●○○●■　●●●　○○○●　○○○●■</pre>
<p>此亦與周詞同，惟後段第六句多押一韻異。</p>
<p>又一體　雙調一百一字，前段十句六仄韻，後段九句四仄韻</p>
<div>周密</div>
<pre>楚江湄。湘娥乍見。無言灑清淚。淡然春意。空獨倚東風。芳思誰記。
●○○　○○●●　○○●○■　●○○■　○●●○○　○●○■
淩波路冷秋無際。香雲隨步起。漫記得、漢宮仙掌。亭亭明月底。
○○●●○○■　○○○●■　●●●　●○○●　○○○●■
冰弦寫怨更多情。騷人恨。枉賦芳蘭幽芷。春思遠。誰賞國香風味。
○○●●●○○　○○●　●●○○○■　○●●　○●●○○■
相將共、歲寒伴侶。小窗淨、沈煙熏翠被。幽夢覺、涓涓清露。一枝燈影裏。
○○●　●○●●　●○●　○○○●■　○●●　○○○●　●○○●■</pre>
<p>此與吳文英〔剪橫枝〕詞同，惟後段第五句減一字異。<br>
</p>
</body>
</html>
