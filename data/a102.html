<html>
<head>
<title>霜天曉角</title>
<meta http-equiv="Content-Type" content="text/html; charset=utf-8">
</head>

<body>

<p>元高拭詞注：越調。張輯詞有〔一片月當窗白〕句，名《月當窗》；程垓詞有〔須共踏月深夜〕，名《踏月》；吳體之詞，有〔長橋月〕句，名《長橋月》。</p>
<p>雙調四十三字，前段四句三仄韻，後段五句四仄韻</p>
<div>林逋</div>
<pre>冰清霜潔。昨夜梅花發。甚處玉龍三弄。聲搖動、枝頭月。
⊙○⊙■　◎◎○⊙■　◎●◎○⊙●　⊙⊙●　⊙⊙■
夢絕。金獸熱。曉寒蘭燼滅。更捲珠簾清賞。且莫掃、階前雪。
◎■　⊙●■　◎⊙⊙◎■　◎●⊙○⊙●　◎◎●　⊙⊙■</pre>
<p>此詞押仄韻者，以林詞、辛詞為正體，若趙詞、葛詞之多押兩韻，程詞、吳詞之添字，皆變格也。前段第三句，蕭泰來詞〔賴是生來瘦硬〕，瘦字仄聲；第四句，張輯詞〔又爭似不相識〕，又字仄聲；後段第一、二句，蕭詞〔清絕，影也別〕，清字平聲，影字仄聲；第三句，韓玉詞〔翠袖倚修竹〕，倚字仄聲；第五句，甄龍友詞〔前赤壁，後赤壁〕，下赤字仄聲。譜內可平可仄據此，其餘悉參所列仄韻諸詞。</p>
<p>又一體　雙調四十三字，前後段各四句，三仄韻</p>
<div>辛棄疾</div>
<pre>吳頭楚尾。一棹人千里。休說舊愁新恨。長亭樹、今如此。
○○●■　●●○○■　○●●○○●　○○●　○○■
宦途吾倦矣。玉人留我醉。明日落花寒食。得且住、為佳耳。
◎⊙○◎■　●○○●■　○●●○○●　●●●　○○■</pre>
<p>此詞換頭五字句，不押短韻異。《嘯餘譜》刻此詞，於〔亭〕字下落一〔樹〕字，圖譜因之，遂誤作五字，不可從。按，呂勝己詞，換頭句〔村酒頻斟酌〕正與此同，但村字、斟字俱平聲，酒字仄聲。</p>
<p>又一體　雙調四十三字，前後段各四句，四仄韻</p>
<div>趙師俠</div>
<pre>雨餘風勁。霧重千里暝。茅屋寒林相映。分明是、畫圖景。
●○○■　●●○○■　○●○○○■　○○●　●○■
去程何日定。天遠長安近。喚起新愁無盡。全沒個、故園信。
●○○●■　○●○○■　●●○○○■　○●●　●○■</pre>
<p>此詞前後段第三句俱用韻，與各家不同。</p>
<p>又一體　雙調四十三字，前段五句、後段六句，各四仄韻、一疊韻</p>
<div>葛長庚</div>
<pre>五羊安在。城市何曾改。十萬人家闤闠。東亦海。西亦海。
●○○■　○●○○■　●●○○○■　○●■　○●■疊
歲歲。蒲澗會。地接蓬萊界。老樹知他一劫。千山外。萬山外。
●■　○●■　●●○○■　●●○○●●　○○■　●○■疊</pre>
<p>此詞前後結並作三字兩句，且與上三字句亦用韻，與各家作六字折腰句法者不同。</p>
<p>又一體　雙調四十四字，前後段各四句，三仄韻</p>
<div>程垓</div>
<pre>幾夜瑣窗揭。素蟾光似雪。恰恨照人欹枕。紗櫥爽、簞紋滑。
◎◎◎⊙■　●⊙○◎■　●●●○○●　○○●　●○■
迤邐篆香裛。好懷誰共說。若是知人風味。來分付、半床月。
○◎◎⊙■　◎⊙○◎■　●●○○○●　○○●　●○■</pre>
<p>此詞前段起句五字，與趙長卿〔玉清冰樣潔〕詞同，但平仄互異。趙詞前段第一、二句〔玉清冰樣潔，幾夜相思切〕，後段第一、二句〔匆匆休惜別，還有來時節〕，譜內可平可仄參之。</p>
<p>又一體　雙調四十四字，前段四句三仄韻，後段五句四仄韻</p>
<div>吳文英</div>
<pre>香莓幽徑滑。縈繞秋曲折。簾額紅搖波影。魚驚墜、暗吹沫。
○○○●■　○●○●■　○●○○○●　○○●　●○■
浪闊。輕棹撥。武陵曾話別。一點煙紅春小。桃花夢、半林月。
●■　○●■　●○○●■　●●○○○●　○○●　●○■</pre>
<p>此詞前段起句五字，與程詞同，但換頭仍用短韻。按，吳詞別首，前段第一、二句〔煙林退葉紅，偶藉遊人屧〕，若一句四字，一句六字，則無此體，若改五字兩句，則無別本可校，應有衍字，故不類列。</p>
<p>又一體　雙調四十三字，前後段各四句，三平韻</p>
<div>黃機</div>
<pre>玉粲冰寒。月痕侵畫欄。客裏安愁無地。為徙倚、到更殘。
◎●○□　◎○⊙●□　◎●⊙○⊙●　◎◎●　●○□
問花花不言。嗅香香欲闌。消得個溫存處。三六曲、翠屏間。
◎⊙⊙◎□　◎⊙○●□　⊙●◎○⊙●　⊙●●　●○□</pre>
<p>此調押平韻者，以黃詞、蔣詞為正體，若趙詞之添字，乃變體也，按，樓槃詞，前段第三句〔吟到十分清處〕，吟字平聲；第四句〔都不是我知音〕，都字平聲；後段第一句〔誰是我知音〕，誰字、知字俱平聲，是字、我字俱仄聲；第二句〔孤山人姓林〕，孤字平聲；第三句〔一自西湖別後〕，西字平聲；第四句〔說得盡我平生〕，說字仄聲。譜內可平可仄據此，其餘參下二詞。</p>
<p>又一體　雙調四十三字，前段四句三平韻，後段五句四平韻</p>
<div>蔣捷</div>
<pre>人影窗紗。是誰來折花。折則從他折去。知折去、向誰家。
○●○□　●○○●□　●●○○●●　○●●　●○□
簷牙。枝最佳。折時高折些。說與折花人道。須插向、鬢邊斜。
○□　○●□　●○○●□　●●●○○●　○●●　●○□</pre>
<p>此詞用平韻，與黃詞同，但換頭句押短韻。</p>
<p>又一體　雙調四十四字，前後段各四句，兩平韻</p>
<div>趙長卿</div>
<pre>閣兒幽靜處。圍爐面小窗。好似鬥頭兒坐。梅煙炷、返魂香。
●○○●●　○○●●□　●●●○○●　○○●　●○□
對火怯夜冷。猛飲消漏長。飲罷且收拾睡。斜月照、滿林霜。
●●●●●　●●○●□　●●●○●●　○●●　●○□</pre>
<p>此詞亦押平韻者，但前後段起句皆五字，又各不用韻。</p>
</body>
</html>
