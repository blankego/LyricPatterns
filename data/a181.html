<html>
<head>
<title>柳梢青</title>
<meta http-equiv="Content-Type" content="text/html; charset=utf-8">
</head>

<body>

<p>此調兩體，或押平韻，或押仄韻，字句悉同。押平韻者，宋韓淲詞有〔雲淡秋空〕句。名《雲淡秋空》，有〔雨洗元宵〕句，名《雨洗元宵》，有〔玉水明沙〕句，名《玉水明沙》；元張雨詞，名《早春怨》。押仄韻者，《古今詞話》無名氏詞，有〔隴頭殘月〕句，名《隴頭月》。</p>
<p>雙調四十九字，前段六句三平韻，後段五句三平韻</p>
<div>秦觀</div>
<pre>岸草平沙。吳王故苑。柳嫋煙斜。雨後寒輕。風前香細。春在梨花。
◎●○□　⊙○◎●　◎●○□　◎●○○　⊙○⊙●　⊙●○□
行人一棹天涯。酒醒處、殘陽亂鴉。門外鞦韆。牆頭紅粉。深院誰家。
⊙○◎●○□　◎◎●　○○●□　⊙●○○　⊙○⊙●　⊙●○□</pre>
<p>押平韻者，以此詞及劉詞為正體，若張詞後段第二句添字，乃變格也。前段第二句，周邦彥詞〔海棠標韻〕，標字平聲；第四句，張炎詞〔因甚春深〕，因字平聲；第六句，〔綠水人家〕，綠字仄聲；後段換頭句，趙長卿詞〔鑒河煙水連天〕，煙字平聲；第二句，曹冠詞〔人面與荷花共紅〕，人字平聲，趙師俠詞〔映煙樹雲間渺茫〕，煙字平聲。譜內可平可仄據此，餘參所採平韻二詞。按，盧炳詞，前段第四、五、六句，〔春豔一枝，鵝兒顏色，染就纖裳〕，一字仄聲；楊無咎詞，後段第二句〔算除是鐵石心腸〕，又第四、五、六句，〔一自別來，百般宜處，都入思量〕，鐵字、別字俱仄聲，然皆以入替平，不可泛用上去聲字。</p>
<p>又一體　雙調四十九字，前段六句兩平韻，後段五句三平韻</p>
<div>劉鎮</div>
<pre>乾鵲收聲。濕螢度影。庭院秋香。步月移陰。梳雲約翠。人在回廊。
○●○○　●○●●　○●○□　●●○○　○○●●　○●○□
醺醺宿酒殘妝。待付與、溫柔醉鄉。郤扇藏嬌。牽衣索笑。今夜差涼。
○○●●○□　●●●　○○●□　●●○○　○○●●　○●○□</pre>
<p>此與秦詞同，惟前段起句不押韻，小異。按，趙長卿詞，前段第一、二、三句，〔千林落葉，聲聲淒慘，江皋雁飛〕，起句亦不押韻，而平仄不同，注明不錄。</p>
<p>又一體　雙調五十字，前段六句三平韻，後段五句三平韻</p>
<div>張雨</div>
<pre>面目冰霜。逃禪正派。只讓花光。怪底徐卿。為渠描貌。縈損柔腸。
●●○□　○○●●　●●○□　●●○○　●○○●　○●○□
有誰步屧長廊。更折竹聲中、吹細香。酒半醒時。雪晴寒夜。月上西窗。
●○●●○□　●●●○○　○●□　●●○○　●○○●　●●○□</pre>
<p>此亦秦詞體，惟後段第二句，添一字作八字句異。</p>
<p>又一體　雙調四十九字，前段六句三仄韻，後段五句兩仄韻</p>
<div>賀鑄</div>
<pre>子規啼血。可憐又是。春歸時節。滿院東風。海棠鋪繡。梨花飛雪。
○○⊙■　◎⊙◎◎　⊙⊙⊙■　◎●⊙○　◎○⊙●　⊙○○■
丁香露泣殘枝。算未比、愁腸寸結。自是休文。多情多感。不干風月。
⊙○◎●○○　◎◎●　⊙○◎■　◎●⊙○　⊙○⊙●　◎○○■</pre>
<p>押仄韻者，以此詞及蔡詞、趙詞為正體，若吳詞之添字，無名氏詞之攤破句法，皆變體也。前段第二句，葛剡詞〔翠桁香濃〕，濃字平聲；第三句，〔瑣窗紗薄〕，瑣字仄聲，楊無咎詞〔容易眠熟〕，易字仄聲，趙師俠詞〔凝情獨立〕，獨字仄聲；第四句，朱敦儒詞〔帆展霜風〕，帆字平聲，楊無咎詞〔針線倦拈〕，倦字仄聲；後段換頭句，趙師俠詞〔海山雲樹微茫〕，海字仄聲，雲字平聲；第二句，趙彥端詞〔又爭倩薔薇戀得〕，爭字平聲；第三句，楊無咎詞〔桑柘影深〕，桑字平聲，影字仄聲。譜內可平可仄據此，餘參所採仄韻諸詞。</p>
<p>又一體　雙調四十九字，前段六句兩仄韻，後段五句兩仄韻</p>
<div>蔡伸</div>
<pre>連璧尋春。踏青尚憶。年時攜手。此際重來。可憐還是。去年時候。
○●○○　●○●●　○○○■　●●○○　●○○●　●○○■
陰陰柳下人家。人面似、桃花依舊。但願年年。春風有信。人心長久。
○○●●○○　○●●　○○○■　●●○○　○○●●　○○○■</pre>
<p>此亦賀詞體，惟前段起句不押韻異。</p>
<p>又一體　雙調四十九字，前段六句三仄韻，後段五句三仄韻</p>
<div>趙彥端</div>
<pre>衰翁自謫。堪笑忘了。山林閒適。一歲花黃。一秋酒綠。一番頭白。
○○●■　○●○●　○○○■　●●○○　●○●●　●○○■
浮生似醉如客。問底事、歸來未得。但願長年。故人相與。春朝秋夕。
○○●●○■　●●●　○○●■　●●○○　●○○●　○○○■</pre>
<p>此亦賀詞體，惟後段起句亦押韻異。</p>
<p>又一體　雙調五十字，前段六句兩仄韻，後段五句兩仄韻</p>
<div>吳瓘</div>
<pre>牆角孤根。株身纖小。嬌羞無力。蟹眼微紅。粉容未露。不禁春色。
○●○○　○○○●　○○○■　●●○○　●○●●　●○○■
怕東君、汨沒芳姿。漸迤邐、檀心半坼。緩步回廊。黃昏月淡。那時相得。
●○○　●●○○　●●●　○○●■　●●○○　○○●●　●○○■</pre>
<p>此與蔡詞同，惟換頭句添一字，作七字句異。</p>
<p>又一體　雙調五十字，前段五句三仄韻，後段五句兩仄韻</p>
<div>《古今詞話》無名氏</div>
<pre>依稀曉星明滅。白露點、蒼苔敗葉。斷址頹垣。荒煙衰草。漢家宮闕。
○○●○○■　●●●　○○●■　●●○○　○○○●　●○○■
咸陽道上行人。依舊是、利親名切。改換容顏。消磨今古。隴頭殘月。
○○●●○○　○●●　●○○■　●●○○　○○○●　●○○■</pre>
<p>此亦賀詞體也，但攤破賀詞前段第一、二、三句四字三句，作六字一句，七字一句異。元倪瓚詞，前段起二句，〔樓上玉笙吟徹，白露冷飛璚佩玦〕，正與此同。<br>
</p>
</body>
</html>
