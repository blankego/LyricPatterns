<html>
<head>
<title>法曲獻仙音</title>
<meta http-equiv="Content-Type" content="text/html; charset=utf-8">
</head>

<body>

<p>陳暘《樂書》云：法曲興于唐，其聲始出清商部，比正律差四律，有鐃鈸鐘磬之音，獻仙音其一也。又云：聖朝法曲樂器，有琵琶、五弦箏、箜篌、笙笛、觱篥、方響、拍板，其曲所存，不過道調、望瀛、小石、獻仙音而已，其餘皆不復見矣。《樂章集》注：小石調；姜夔詞注：大石調；周密詞，名《獻仙音》；姜夔詞，名《越女鏡心》。按，唐張籍酬朱慶餘詩，有〔越女新妝出鏡心〕句，姜詞調名本此。</p>
<p>雙調九十二字，前段八句四仄韻，後段九句五仄韻</p>
<div>周邦彥</div>
<pre>蟬咽涼柯。燕飛塵幕。漏閣簽聲時度。
⊙●○○　◎○⊙●　●●⊙○○■
倦脫綸巾。困便湘竹。桐陰半侵庭戶。向抱影凝情處。時聞打窗雨。
◎●○○　●○○●　⊙⊙◎○○■　●◎●○○■　○○●○■
耿無語。歎文園、近來多病。情緒懶、樽酒易成間阻。
●○■　●○○　●○⊙●　○◎●　○●●○◎■
縹緲玉京人。想依然、京兆眉嫵。翠幕深中。對徽容、空在紈素。
◎●●○○　●⊙⊙　⊙◎○■　⊙●○○　●○⊙　⊙◎⊙■
待花前月下。見了不教歸去。
●⊙○◎●　●●◎○○■</pre>
<p>大石調獻仙音詞，以此詞及姜詞二首為正體，若李詞之句讀小異，乃變格也。前段起句，吳文英詞〔落葉霞翻〕，落字仄聲；第二句，王沂孫詞〔纖瓊皎皎〕，纖字平聲，上皎字仄聲；第四句，張炎詞〔篝密籠香〕，篝字平聲；第六句，張詞〔此景真疑舒嘯〕，此字、景字俱仄聲，真字平聲；後段第三句，陳允平詞〔心期誤、歸計欲成又阻〕，期字平聲；第五句，張詞〔小憐隔水曾見〕，小字仄聲；第七句，張詞〔漫贏得、情緒難剪〕，得字仄聲。譜內可平可仄據此，餘參姜詞、李彭老詞，若姜詞前段第六句〔湖山盡入樽俎〕，入字入聲，此以入代平，不注可仄；吳詞，前段結句〔那能語恩怨〕，那字平聲，亦不注可仄。舊譜蒙混，悉為訂正。</p>
<p>又一體　雙調九十二字，前段八句四仄韻，後段九句六仄韻</p>
<div>姜夔</div>
<pre>風竹吹香。水楓鳴綠。睡覺涼生金縷。
○●○○　●○○●　●●○○○■
鏡底同心。枕前雙玉。相看轉傷幽素。傍綺閣、輕陰度。飛來鑒湖雨。
●●○○　●○○●　○○●○○■　●●●　○○■　○○●○■
近重午。燎銀篝、暗薰溽暑。羅扇小、空寫數行怨苦。
●○■　●○○　●○●■　○●●　○●●○●■
纖手結芳蘭。且休歌、九辯懷楚。故國多情。對溪山、都是離緒。
○●●○○　●○○　●●○■　●●○○　●○○　○●○■
但一川煙葦。恨滿西陵歸路。
●●○○●　●●○○○■</pre>
<p>此與周詞同，惟後段第二句押韻異。</p>
<p>又一體　雙調九十二字，前段八句三仄韻，後段九句五仄韻</p>
<div>姜夔</div>
<pre>虛閣籠寒。小簾通月。暮色偏憐高處。
○●○○　●○○●　●●○○○■
樹隔離宮。水平馳道。湖山盡入樽俎。奈楚客、淹留久。砧聲帶愁去。
●●○○　●○○●　○○●●○■　●●●　○○●　○○●○■
屢回顧。過秋風、未成歸計。誰念我、重見冷楓紅舞。
●○■　●○○　●○○●　○●●　○●●○○■
喚起淡妝人。問逋仙、今在何許。象筆鸞箋。甚而今、不道秀句。
●●●○○　●○○　○●○■　●●○○　●○○　●●●■
怕平生幽恨。化作沙邊煙雨。
●○○○●　●●○○○■</pre>
<p>此亦與周詞同，惟前段第七句不押韻異。</p>
<p>又一體　雙調九十二字，前段八句三仄韻，後段十句五仄韻</p>
<div>李彭老</div>
<pre>雲木槎枒。水葒搖落。瘦影半臨清淺。
○●○○　●○○●　●●●○○■
翠羽迷空。粉容羞曉。年華柱弦頻換。甚何遜、風流在。相逢共寒晚。
●●○○　●○○●　○○●○○■　●○●　○○●　○○●○■
總依黯。念當時、看花遊冶。曾錦纜移舟。寶箏隨輦。
●○■　●○○　●○○●　○●●○○　●○○■
池苑鎖荒涼。嗟事逐、鴻飛天遠。香徑無人。任蒼蘚黃塵自滿。
○●●○○　○●●　○○○■　○●○○　●○●○○●■
聽鴉啼春寂。暗雨瀟瀟吹怨。
●○○○●　●●○○○■</pre>
<p>此亦周詞體，惟後段第三句，攤破上三下六句法，作五字一句、四字一句異。按，此詞後段第三句，句讀既異，其平仄亦不同，故不與周詞參校。</p>
<p>又一體　雙調九十一字，前段八句四仄韻，後段九句四仄韻</p>
<div>柳永</div>
<pre>追想秦樓心事。當年便約。于飛比翼。悔恨臨岐處。正攜手、翻成雲雨離拆。
○●○○○●　○○●●　○○●■　●●○○●　●○●　○○○●○■
念倚玉偎香。前事頓輕擲。慣憐惜。
●●●○○　○●●○■　●○■
饒心性。正厭厭多病。柳腰花態嬌無力。早是乍清減。別後忍教愁寂。
○○●　●○○○●　●○○●○○■　●●●○●　●●●○○■
記取盟言。少孜煎、剩好將息。遇佳境、臨風對月。事須時恁相憶。
●●○○　●○○　●●○■　●○●　○○●●　●○○●○■</pre>
<p>小石調《獻仙音》詞，以此詞為正體，句讀與周詞迥別，若〔青翼傳情〕詞之減字，或名《法曲第二》，想亦小石調之變體耳。</p>
<p>又一體　雙調八十七字，前後段各八句，四仄韻</p>
<div>柳永</div>
<pre>青翼傳情。香徑偷期。自覺當初草草。未省同衾枕。便輕許相將。平生歡笑。
○●○○　○●○○　●●○○●■　●●○○●　●○●○○　○○○■
怎生向、人間好事到頭少。漫悔懊。
●○●　○○●●●○■　●●■
細追思。恨從前容易。致得恩愛成煩惱。心下事、千種盡憑音耗。
●○○　●○○○●　●●○●○○■　○●●　○●●○○■
以此縈牽。等伊來、自家向道。洎相見、喜歡存問。又還忘了。
●●○○　●○○　●○●■　●○●　●○○●　●○○■</pre>
<p>此詞《樂章集》不載，見《花草粹編》，前段第一、二、三句，與周、姜詞同，第四句以下，則與〔追想秦樓〕詞同，惟後段第五句減二字，結句減二字。柳詞二體，雖無別首宋詞可校，然有宮調，自當編入。<br>
</p>
</body>
</html>
