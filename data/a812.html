<html>
<head>
<title>三台</title>
<meta http-equiv="Content-Type" content="text/html; charset=utf-8">
</head>
<body>

<p>見唐《教坊記》。《唐音統簽》云：唐曲有有《三台》，急三台、宮中三台、上皇三台、怨陵三台、突厥三台。《三台》為大曲，馮鑒《續事始》曰：漢蔡邕三日之間，周歷三台，樂府以邕曉音律，為制此曲。《劉禹錫嘉話錄》曰：鄴中有曹公銅雀、金虎、冰井三台，北齊高洋毀之，更築金鳳、聖應、崇光三台，宮人拍手呼上臺送酒，因名其曲為《三台》。李氏《資暇錄》曰：三台，三十拍促曲名，昔鄴中有三台，石季龍常為宴遊之所，而造此曲以促飲。《樂苑》云：唐《三台》，羽調曲。</p>
<p>三台三段一百七十一字，前一段九句五仄韻，後兩段各八句，五仄韻</p>
<div>萬俟詠</div>
<pre>見梨花初帶夜月。海棠半含朝雨。內苑春、不禁過青門。御溝漲、潛通南浦。
●○○○●●●　●○●○○■　●●○　●●●○○　●○●　○○○■
東風靜。細柳垂金縷。望鳳闕、非煙非霧。
○○●　●●○○■　●●●　○○○■　
好時代、朝野多歡。遍九陌、太平簫鼓。
●○●　○●○○　●●●　●○○■

乍鶯兒百囀斷續。燕子飛來飛去。近綠水、台榭映鞦韆。鬥草聚、雙雙遊女。
●○○●●●●　●●○○○■　●●●　○●●○○　●●●　○○○■
餳香更、酒冷踏青路。曾暗識、夭桃朱戶。
○○●　●●●○■　●●●　○○○■
向晚驟、寶馬雕鞍。醉襟惹、亂花飛絮。
●●●　●●○○　●●●　●○○■

正輕寒輕暖漏永。半陰半晴雲暮。禁火天、已是試新妝。歲華到、三分佳處。
●○○○●●●　●○●○○■　●●○　●●●○○　●○●　○○○■
清明看、漢宮傳蠟炬。散翠煙、飛入槐府。
○○●　●○○●■　●●○　○●○■
斂兵衛、閶闔門開。住傳宣、又還休務。
●○●　○●○○　●○○　●○○■</pre>


<p>此調只此一詞，無他首可校。按，舊刻亦有作雙調者。《詞律》改為三疊，今從之。</p>
</body>
</html>
