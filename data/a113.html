<html>
<head>
<title>謁金門</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。元高拭詞注：商調。宋楊湜《古今詞話》，因韋莊詞起句，名《空相憶》。張輯詞，有〔無風花自落〕句，名《花自落》；又有〔樓外垂楊如此碧〕句，名《垂楊碧》。李清照詞，有〔楊花落〕句，名《楊花落》。李石名《出塞》。韓淲詞，有〔東風吹酒面〕句，名《東風吹酒面》；又有〔不怕醉，記取吟邊滋味〕句，名《不怕醉》；又有〔人已醉，溪北溪南春意，擊鼓吹蕭花落未〕句，名《醉花春》；又有〔春尚早，春入湖山漸好〕句，名《春早湖山》。</p>
<p>雙調四十五字，前後段各四句，四仄韻</p>
<div>韋莊</div>
<pre>空相憶。無計得傳消息。天上嫦娥人不識。寄書何處覓。
⊙⊙■　⊙●◎○⊙■　⊙●⊙○○●■　◎⊙○◎■
新睡覺來無力。不忍看伊書跡。滿院落花春寂寂。斷腸芳草碧。
⊙●◎○⊙■　◎●◎○⊙■　◎●◎○○●■　◎⊙○◎■</pre>
<p>此調以此詞為正體，若孫詞、周詞之攤破句法，程詞之添字，皆變格也。前段起句，閻選詞〔美人浴〕，美字仄聲。第二句，袁去華詞〔開了酴縻一半〕，酴字平聲，一字仄聲。第四句，蘇庠詞〔茅屋疏疏雨〕，屋字仄聲，下疏字平聲。換頭句，魏承班詞〔雁去音徽斷絕〕，斷字仄聲。第二句，吳文英詞〔錦瑟華年一箭〕，華字平聲，一字仄聲。第四句，蘇庠詞〔柳浪迷煙渚〕，浪字仄聲。譜內可平可仄據此，餘參下詞。</p>
<p>又一體　雙調四十五字，前段四句四仄韻，後段五句四仄韻</p>
<div>孫光憲</div>
<pre>留不得。留得也應無益。白紵春衫如雪色。揚州初去日。
○●■　○●●○○■　●●○○○●■　○○○●■
輕別離。甘拋擲。江上滿帆風疾。卻羨彩鴛三十六。孤鸞還一隻。
○●○　○○■　○●●○○■　●●●○○●■　○○○●■</pre>
<p>此詞換頭作三字兩句，餘悉同韋詞。</p>
<p>又一體　雙調四十五字，前後段各四句，四仄韻</p>
<div>周必大</div>
<pre>梅乍吐。趁宴席、香風度。人與此花俱獨步。風流天付與。
○●■　●●●　○○■　○●●○○●■　○○○●■
好在青雲岐路。願共作、和羹侶。歸訪赤松辭萬戶。鶯花猶是主。
●●○○○■　●●●　○○■　○●●○○●■　○○○●■</pre>
<p>此詞前後段第二句俱六字折腰，餘與韋詞同。</p>
<p>又一體　雙調四十六字，前後段各四句，四仄韻</p>
<div>程過</div>
<pre>江上路。依約數家煙樹。一枕歸心村店暮。更亂山深處。
○●■　○●●○○■　●●○○○●■　●●○○■
夢過江南芳草渡。曉色又催人去。愁似游絲千萬縷。倩東風約住。
◎◎⊙⊙○◎■　●●●○○■　○●○○○●■　●○○●■</pre>
<p>此亦韋詞體，惟換頭句七字，前後兩結俱作上一下四句法異。《能改齋漫錄》有王安石詞，後段第一句〔紅箋寄與添煩惱〕，紅字、箋字、煩字俱平聲，寄字、與字俱仄聲。</p>
<p></p>
<p></p>
</body>
</html>
