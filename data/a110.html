<html>
<head>
<title>卜算子</title>
<meta http-equiv="Content-Type" content="text/html; charset=utf-8">
</head>

<body>

<p>元高拭詞注：仙呂調。蘇軾詞，有〔缺月掛疏桐〕句，名《缺月掛疏桐》；秦湛詞，有〔極目煙中百尺樓〕句，名《百尺樓》；僧皎詞，有〔目斷楚天遙〕句，名《楚天遙》；無名氏詞，有〔蹙破眉峰碧〕句，名《眉峰碧》。</p>
<p>雙調四十四字，前後段各四句，兩仄韻</p>
<div>蘇軾</div>
<pre>缺月掛疏桐。漏斷人初靜。時見幽人獨往來。縹緲孤鴻影。
◎◎◎⊙○　◎●○○■　⊙●○○◎◎⊙　◎●○○■
驚起卻回頭。有恨無人省。揀盡寒枝不肯棲。寂寞沙洲冷。
⊙◎◎⊙○　◎●○○■　◎●○○◎◎⊙　●●○○■</pre>
<p>此調以此詞為正體，若石詞之多押兩韻，徐、黃、張、杜四詞之添字，皆變體也。蘇詞別首，前段第二句〔長憶吳山好〕，長字平聲，譜內據之。其餘可平可仄，悉參下詞。</p>
<p>又一體　雙調四十四字，前後段各四句，三仄韻</p>
<div>石孝友</div>
<pre>見也如何暮。別也如何遽。別也應難見也難。後會難憑據。
●●○○■　●●○○■　●●○○●●○　●●○○■
去也如何去。住也如何住。住也應難去也難。此際難分付。
●●○○■　●●○○■　●●○○●●○　●●○○■</pre>
<p>此與蘇詞同，惟前後段兩起句各用韻異。</p>
<p>又一體　雙調四十五字，前段四句兩仄韻，後段四句三仄韻</p>
<div>徐俯</div>
<pre>胸中千種愁。掛在斜陽樹。綠葉陰陰自得春。草滿鶯啼處。
○○○●○　●●○○■　●●○○●●○　●●○○■
不見淩波步。空想如簧語。門外重重疊疊山。遮不斷、愁來路。
●●○○■　○●○○■　○●○○●●○　○●●　○○■</pre>
<p>此亦蘇詞體，惟後段起句用韻，結句添一字，作折腰句法異。《古杭雜紀》無名氏詞，前結〔把定纖纖手〕，後結〔瞞不得、橋頭柳〕，正與此同。</p>
<p>又一體　雙調四十五字，前後段各四句，兩仄韻</p>
<div>黃公度</div>
<pre>薄宦各東西。往事隨風雨。先是驪歌不忍聞。又何況、春將暮。
●●●○○　●●○○■　○●○○●●○　●○●　○○■
愁共落花多。人逐征鴻去。君向瀟湘我向秦。後會知何處。
○●●○○　○●○○■　○●○○●●○　●●○○■</pre>
<p>此亦蘇詞體，惟前段結句作六字折腰句法異。《古今詞話》無名氏詞，前結〔終不似、伊家好〕，後結〔滿目圍芳草〕，正與此同。按，黃童和此詞，前段結句〔奚止朝朝暮暮〕，句法又異。</p>
<p>又一體　雙調四十六字，前段四句兩仄韻，後段四句三仄韻</p>
<div>張先</div>
<pre>夢短寒夜長。坐待清霜曉。臨鏡無人為整妝。但自學、孤鸞照。
●●○●○　●●○○■　○●○○●●○　●●●　○○■
樓臺紅樹杪。風月依前好。江水東流郎在西。問尺素、何由到。
○○○●■　○●○○■　○●○○○●○　●●●　○○■</pre>
<p>此亦蘇詞體，惟前後段兩結句俱六字異。杜安世〔樽前一曲〕詞，正與此同。按，黃庭堅此調詞，前後段兩起句，〔要見不得見，要近不得近〕，〔禁止不得淚，忍管不得悶〕，見字、淚字俱仄聲，連用四〔不得〕字，皆以入替平之法，因謔詞不入。</p>
<p>又一體　雙調四十六字，前後段各四句，三仄韻</p>
<div>杜安世</div>
<pre>深院花鋪地。淡淡陰天氣。水榭風亭朱明景。又別是、愁情味。
○●○○■　●●○○■　●●○○○○●　●●●　○○■
有情奈無計。漫惹成憔悴。欲把羅巾暗傳寄。細認取。斑點淚。
●○●○■　●●○○■　●●○○●○●　●●●　○●■</pre>
<p>此與張詞同，惟前後段起句俱用韻異。按，《玉照新志》〔蹙破眉峰〕詞，正與此同，但此詞前後段第三句第七字仄聲，各家則用平聲也。</p>
<p>又一體　雙調四十六字，前後段各四句，兩仄韻</p>
<div>《花草粹編》無名氏</div>
<pre>幽花帶露紅。濕柳拖煙翠。花柳分春各自芳。惟有人憔悴。
○○●●○　●●○○■　○●○○●●○　○●○○■
寄與手中書。問肯歸來未。正是東風料峭寒。如何獨自教人睡。
●●●○○　●●○○■　●●○○●●○　○○●●○○■</pre>
<p>此詞見《花草粹編》，《本清湖三塔記》，亦蘇詞體，惟後段結句七字，添二襯字異。</p>
</body>
</html>
