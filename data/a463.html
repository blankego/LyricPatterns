<html>
<head>
<title>華胥引</title>
<meta http-equiv="Content-Type" content="text/html; charset=utf-8">
</head>

<body>

<p>按，《列子》：黃帝晝寢而夢，遊於華胥，既寤，怡然自得。又二十八年，天下大治，幾若華胥國矣。調名取此，詞見《清真集》。</p>
<p>雙調八十六字，前段九句四仄韻，後段八句四仄韻</p>
<div>周邦彥</div>
<pre>川原澄映。煙月冥濛。去舟似葉。岸足沙平。蒲根水冷留雁唼。
○○○●　⊙●○○　●○◎■　●●○○　○○●●○●■
別有孤角吟秋。對曉風嗚軋。紅日三竿。醉頭扶起還怯。
◎●⊙●○○　●◎○○■　⊙●○○　●○⊙●○■
離思相縈。漸看看、鬢絲堪鑷。舞衫歌扇。何人輕憐細閱。
⊙●○○　●⊙⊙　●○○■　◎○⊙●　⊙○○○●■
點檢從前恩愛。但鳳箋盈篋。愁剪燈花。夜來和淚雙疊。
○●⊙○⊙●　●◎○○■　⊙●○○　◎○⊙●○■</pre>
<p>此調只有此體，方千里、楊澤民、陳允平、奚淢、張炎、趙必琢諸詞，俱如此填。此詞前段第五句，例作拗句，如張詞之〔瑤台月下逢太白〕，奚詞之〔飛飛萬里吹淨碧〕，趙詞之〔波心蕩漾魚對唼〕，皆然。前段第七句、後段第六句，例作上一下四句法，如奚詞之〔聽佩環無跡〕、〔認紫霞樓笛〕，趙詞之〔和櫓聲伊軋〕、〔滿滿鮫綃羅篋〕，皆然，填者辨之。按，陳詞，前段第二句〔掠水輕嵐〕，掠字仄聲；第三句〔滿天紅葉〕，紅字平聲；奚詞，第六句〔遙想玉杵芒寒〕，遙字平聲，玉字仄聲；張詞，第七句〔對東風傾國〕，東字平聲；趙詞，第八句〔要泛五湖〕，要字仄聲；張詞，第九句〔炯然玉樹獨立〕，玉字仄聲；張詞，後段第一、二句〔只恐江空，頓忘卻錦袍清逸〕，隻字、卻字俱仄聲，趙詞〔年少飄零，鬢未霜底須輕鑷〕，未字仄聲；陳詞，第三句〔錦箋鄭重〕，鄭字仄聲，趙詞〔江南歸雁〕，江字平聲；方詞，第四句〔那堪重翻細閱〕，那字仄聲；張詞，第五句〔誰寫一枝淡雅〕，誰字平聲，一字、淡字俱仄聲；第六句〔傍沈香亭北〕，沈字平聲；第七句〔說與鶯鶯〕，說字仄聲；第八句〔怕人錯認秋色〕，錯字仄聲，趙詞〔琴心寸寸三疊〕，琴字平聲。譜內可平可仄據此，惟張詞前段起句〔溫泉浴罷〕，浴字入聲，結句〔炯然玉樹獨立〕，獨字入聲，此皆以入作平，不可泛填上、去聲字。又，後段第四句，張詞〔欲遠花妖未得〕，與陳詞〔頻別蘭燈自閱〕同，第一、二字，俱可仄聲，但宋人此句，如楊詞之〔幽窗時時並閱〕，奚詞之〔還吟飄香秀筆〕，趙詞之〔寄來鸞箋細閱〕，用平聲者多，附注以備參考。</p>
<p></p>
</body>
</html>
