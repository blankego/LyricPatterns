<html>
<head>
<title>三姝媚</title>
<meta http-equiv="Content-Type" content="text/html; charset=utf-8">
</head>

<body>

<p>調見《梅溪集》。</p>
<p>雙調九十九字，前段十一句五仄韻，後段十句五仄韻</p>
<div>史達祖</div>
<pre>煙光搖縹瓦。望晴簷多風。柳花如灑。錦瑟橫床。想淚痕塵影。鳳弦長下。
⊙○○●■　●⊙⊙○○　◎○○■　●●○○　●◎○○●　●○○■
倦出犀帷。頻夢見、王孫驕馬。諱道相思。偷理綃裙。自驚腰衩。
◎●⊙○　⊙◎●　⊙○○■　◎●○○　⊙●○○　●○○■　
惆悵南樓遙夜。記翠箔張燈。枕肩歌罷。又入銅駝。遍舊家門巷。首詢聲價。
⊙●○○⊙■　●●●○○　●○○■　◎●○○　●◎○○●　●○○■
可惜東風。將恨與、閑花俱謝。記取崔徽模樣。歸來暗寫。
●●○○　⊙●●　⊙○○■　◎●○○○●　○○◎■</pre>
<p>此調以史詞為正體，如吳詞之添字，薛詞之句讀不同，皆變體也。按，此詞前段第二句〔晴簷多風〕，四字俱平聲，如吳文英詞之〔清波明眸〕及〔王孫重來〕與〔春衫啼痕〕，王沂孫詞之〔金鈴枝深〕及〔西窗淒淒〕等句，皆然。惟張炎詞，作〔卸卻單衣〕及〔雪竇高寒〕，卸卻、雪竇四字俱仄聲。又，後段結句〔歸來暗寫〕，用去、上二字，宋詞多如此填，惟詹正詞，〔江南煙雨〕，煙字平聲。按，詹詞，前段第一句〔一篷兒別哭〕，一字仄聲；王詞，第三句〔瑤階多少〕，瑤字平聲；第五句〔漫相看華髮〕，相字平聲；張詞，第七、八句〔記得小樓，聽一夜、江南春雨〕，小字仄聲；王詞，第九句〔何況如今〕，何字平聲；詹詞，第十句〔舞袖籠香〕，舞字仄聲；吳詞，後段起句〔曲榭芳亭初掃〕，曲字仄聲，王詞，〔今夜山高水淺〕，水字仄聲；詹詞，第四、五句〔金屋銀屏，被西風將換〕，金字、西字俱平聲；張詞，第八句〔試與問、酒家何處〕，試字、酒字俱仄聲；第九句〔曾醉梢頭雙果〕，曾字平聲。譜內可平可仄據此，餘參吳、薛二詞。張炎〔芙蓉城畔〕詞，前後段第五、六句〔細看來，渾似阮郎前度〕、〔帶笑痕，來伴柳枝嬌舞〕，俱作三字、六字句，宋詞如此等句法，往往不拘，故不復分體。又，張炎〔蒼潭枯海〕詞，後結〔待得相逢，卻說巴山夜雨〕，作四字一句、六字一句，與此不同，因薛詞有此句法，故不復列。</p>
<p>又一體　雙調一百一字，前後段各十一句，五仄韻</p>
<div>吳文英</div>
<pre>酣春青鏡裏。照晴波明眸。暮雲秋思。半綠垂絲。正楚腰纖瘦。舞衣初試。
○○○●■　●○○○○　●○○■　●●○○　●●○○●　●○○■
燕客飄零。煙樹冷、青驄曾繫。畫館朱橋。還把清樽。慰春憔悴。
○●○○　○●●　○○○■　●●○○　○●○○　●○○■
離苑幽芳深閉。恨淺薄東風。褪香銷膩。彩箑翻歌。最賦情偏在。笑紅顰翠。
○●○○○■　●●●○○　●○○■　●●○○　●●○○●　●○○■
暗拍欄杆。看散盡、斜陽船市。付與嬌鶯。金衣清曉。花深未起。
●●○○　●●●　○○○■　●●○○　○○○●　○○●■</pre>
<p>此與史詞同，惟後結添二字，作四字三句異。</p>
<p>又一體　雙調九十九字，前段十一句五仄韻，後段十句五仄韻</p>
<div>薛夢桂</div>
<pre>薔薇花謝去。更無情。連夜送春風雨。燕子呢喃。似念人憔悴。往來朱戶。
○○○●■　●○○　○●●○○■　●●○○　●●○○●　●○○■
漲綠煙深。早零落、點池萍絮。暗憶年華。羅帳分釵。又驚春暮。
●●○○　●○●　●○○■　●●○○　○●○○　●○○■
芳草淒迷征路。待去也。還將畫輪留住。縱使重來。怕粉容銷膩。卻羞郎覷。
○●○○○■　●●●　○○●○○■　●●○○　●●○○●　●○○■
細數盟言猶在。悵青樓何處。綰盡垂楊。爭似相思寸縷。
●●○○○●　●○○○■　●●○○　○●○○●■</pre>
<p>此與史詞同，惟後段第七句六字、第八句五字異。至前後段第二句三字、第三句六字，按詹正詞〔是誰家，花前月地兒女〕，又〔怎知道，人間匆匆今古〕，正與此同。<br>
</p>
</body>
</html>
