<html>
<head>
<title>導引</title>
<meta http-equiv="Content-Type" content="text/html; charset=utf-8">
</head>

<body>

<p>按，宋鼓吹四曲，悉用教坊新聲，車駕出入奏《導引》，此調是也。《宋史‧樂志》，《正宮》、《道調宮》、《黃鐘宮》、《大石調》、《黃鐘羽調》、《正平調》、《仙呂調》，凡七曲，或五十字，或加一疊一百字。《金史‧樂志》，五十字者屬無射宮。按，無射宮俗呼黃鐘宮。</p>
<p>雙調五十字，前段五句三平韻，後段四句三平韻</p>
<div>《宋史‧樂志》無名氏</div>
<pre>皇家盛事。三殿慶重重。聖主極推崇。瑤編寶列相輝映。歸美意何窮。
⊙○◎●　⊙●●○□　◎●●○□　⊙○◎●○○●　⊙●●○□
鈞韶九奏度春風。彩仗煥儀容。歡聲和氣彌寰宇。皇壽與天同。
⊙○◎●◎○□　◎●●○□　⊙○⊙●○○●　⊙●●○□</pre>
<p>按，《宋史‧樂志》，郊祀、藉田、明堂，各有導引，或五十字者，此體居多；或一百字者，後段即用此體。譜內可平可仄，悉參後詞，故不復注。</p>
<p>又一體　雙調五十字，前段五句三平韻，後段四句兩平韻</p>
<div>《金史‧樂志》無名氏</div>
<pre>五年一狩。仙仗到人間。問稼穡艱難。蒼生洗眼秋光裏。今日見天顏。
◎○◎●　⊙●●○□　◎●●○□　⊙○◎●○○●　⊙●●○□
金戈玉斧臨香火。馳道六龍閑。歌謠到處皆相似。天子壽南山。
⊙○◎●○○●　⊙●●○□　⊙○◎●○○●　⊙●●○□</pre>
<p>此與《宋史‧樂志》詞同，惟換頭句不押韻，宋兩段詞，亦間用其體，譜中平仄即參之。</p>
<p>又一體　雙調一百字，前段九句五平韻，後段九句六平韻</p>
<div>《宋史‧樂志》無名氏</div>
<pre>民康俗阜。萬國樂升平。慶海晏河清。唐堯虞舜垂衣化。詎比我皇明。
⊙○◎●　◎●●○□　◎●●○□　⊙○⊙●○○●　◎●●○□
九天寶命垂丕貺。雲物效祥英。星羅羽衛登喬嶽。親告禪雲亭。
◎○◎●○○●　⊙●●○□　⊙○◎●○○●　⊙●●○□
我皇垂拱。惠化洽文明。盛禮慶重行。登封降禪燔柴畢。天仗入神京。
◎○⊙●　◎●●○□　◎●●○□　⊙○◎●○○●　⊙●●○□　
雲雷布澤遍寰瀛。遐邇振歡聲。巍巍聖壽南山固。千載賀承平。
⊙○◎●●○□　⊙●●○□　⊙○◎●○○●　⊙●●○□</pre>
<p>此詞前段《金史‧樂志》詞體，後段《宋史‧樂志》詞體。《宋史‧樂志》別詞，前段第一句〔紫霄金闕〕，金字平聲；第三句〔尊祖奉高穹〕，尊字平聲；第六句〔嘉禾甘露登高薦〕，甘字平聲；後段第四、五句〔道高堯舜垂衣治，日月並文明〕，堯字平聲，日字仄聲；第六句〔洞開霞館法虛晨〕，洞字仄聲，霞字平聲；第八句〔九清祚聖鴻基永〕，九字仄聲。譜內可平可仄據之，餘參所採二詞。</p>
<p>又一體　雙調一百字，前後段各九句，五平韻</p>
<div>《宋史‧樂志》無名氏</div>
<pre>春融日暖。四野瑞煙浮。柳苑更桑柔。土高脈起條風扇。宿雪潤田疇。
○○●●　●●●○□　●●●○□　●○●●○○●　●●●○□
金根轂轉如雷動。羽衛擁貔貅。扶攜老稚康衢滿。延跂望凝旒。
○○●●○○●　●●●○□　○○●●○○●　○●●○□
斗移星轉。一氣又環周。六府要時修。務農種穀人胥勸。耕籍禮殊尤。
●○○●　●●●○□　●●●○□　●○●●○○●　○●●○□
壇壝岳峙文明地。黛耜駕青牛。雍容南畝三推了。玉趾更遲留。
○○●●○○●　●●●○□　○○○●○○●　●●●○□</pre>
<p>此詞兩段，俱用《金史‧樂志》五十字詞體。</p>
<p>又一體　雙調一百字，前後段各九句，六平韻</p>
<div>《宋史‧樂志》無名氏</div>
<pre>我皇纘位。覆幬合穹旻。秘籙示靈文。齋居紫殿膺元貺。降寶命氤氳。
●○●●　●●●○□　●●●○□　○○●●○○●　●●●○□
奉符讓德事嚴禋。檢玉陟天孫。垂鴻紀號光前古。邁八九為君。
●○●●●○□　●●●○□　○○●●○○○　●●●○□
靈台偃武。書軌慶同文。奄六合居尊。圓穹錫命垂真籙。清曉降金門。
○○●●　○●●○□　●●●○□　○○●●○○●　○●●○□
升中報本禪云云。嚴祀事惟寅。無為致治真清淨。見反樸還醇。
○○●●●○□　○●●○□　○○●●○○●　●●●○□</pre>
<p>此詞兩段，俱用《宋史‧樂志》五十字詞體。<br>
</p>
</body>
</html>
