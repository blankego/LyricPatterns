<html>
<head>
<title>江城梅花引</title>
<meta http-equiv="Content-Type" content="text/html; charset=utf-8">
</head>

<body>

<p>按，萬俟詠《梅花引》，句讀與《江城子》相近，故可合為一調；程垓詞，換頭句藏短韻者，名《攤破江城子》；江皓詞，三聲協者四首，每首有一〔笑〕字，名《四笑江梅引》；周密詞，三聲協韻者，名《梅花引》，全押平韻者，名《明月引》；陳允平詞，名《西湖明月引》。</p>
<p>雙調八十七字，前段八句四平韻、一疊韻，後段十句六平韻、兩疊韻</p>
<div>程垓</div>
<pre>娟娟霜月冷侵門。怕黃昏。又黃昏。手撚一枝。獨自對芳樽。
⊙○⊙●●○□　●○□　●○□疊◎●◎○　◎●●○□
酒又不禁花又惱。漏聲遠。一更更、總斷魂。
◎●◎○○●●　◎⊙●　●○○　◎●□
斷魂。斷魂。不堪聞。被半溫。香半熏。睡也睡也。睡不穩、誰與溫存。
◎□疊●□疊◎⊙□　◎◎□　⊙●□　●●●●　●●●　⊙●○□
惟有床前。銀燭照啼痕。一夜為花憔悴損。人瘦也。比梅花、瘦幾分。
⊙●○○　⊙●●○□　◎●◎○○●●　○●●　●○○　●●□</pre>
<p>此調有三體，換頭句藏短韻者，以程詞為正體，趙詞多押一韻，蔣詞添一襯字；換頭句不藏短韻者，以吳詞為正體，周詞少押一韻，陳詞減一字；後段第一句，第三、四句協三仄韻者，以王詞為正體，周詞少協一仄韻，李詞少協兩仄韻，又兩結句各減一字，譜中各以類聚，庶便於查檢。此詞換頭句藏兩短韻，即疊前段結句韻腳，沈伯時《樂府指迷》所謂句中韻也，不可截然分作三句，填者辨之。譜內可平可仄，悉參所採全押平韻五詞，惟後段第四句〔睡也睡也〕、第五句〔睡不穩〕三字，連用疊字仄韻，此亦體例所關，不得混注可平。</p>
<p>又一體　雙調八十七字，前段八句四平韻、一疊韻，後段十句七平韻、兩疊韻</p>
<div>趙汝茪</div>
<pre>對花時節不曾歡。見花殘。任花殘。小約簾櫳。一面受春寒。
●○○●●○□　●○□　●○□疊●●○○　●●●○□
題破玉箋雙喜鵲。香燼冷。繞銀屏、渾是山。
○●●○○●●　○●●　●○○　○●□
待眠。未眠。事萬千。也問天。也恨天。髻兒半偏。繡裙兒、寬了還寬。
●□　●□疊●●□　●●□　●●□疊●○●□　●○○　○●○□
自取紅氈。重坐暖金船。惟有月知君去處。今夜月。照秦樓、第幾間。
●●○○　○●●○□　○●●○○●●　○●●　●○○　●●□</pre>
<p>此與程詞同，惟後段第三句用疊韻，第四句多押一韻異。</p>
<p>又一體　雙調八十八字，前段八句四平韻、一疊韻，後段十一句六平韻、一疊韻</p>
<div>蔣捷</div>
<pre>白鷗問我泊孤舟。是身留。是心留。心若留時。何事鎖眉頭。
●○●●●○□　●○□　●○□疊○●○○　○●●○□
風拍小簾燈暈舞。對閑影。冷清清、憶舊遊。
○●●○○●●　●○●　●○○　●●□
憶舊遊。舊遊今在不。花外樓。柳下舟。夢也夢也。夢不到、寒水空流。
●●□疊●○○●□　○●□　●●□　●●●●　●●●　○●○□
漠漠黃雲。濕透木棉裘。都道無人愁似我。今夜雪。有梅花、似我愁。
●●○○　●●●○□　○●○○○●●　○●●　●○○　●●□</pre>
<p>此亦與程詞同，惟換頭句添一襯字，但藏一短韻異。</p>
<p>又一體　雙調八十七字，前段八句六平韻，後段十句七平韻</p>
<div>吳文英</div>
<pre>江頭何處帶春歸。玉川迷。路東西。一雁不飛。雪壓凍雲低。
○○○●●○□　●○□　●○□　●●●○　●●●○□
十里黃昏成曉色。竹根籬。分流水過翠微。
●●○○○●●　●○□　○○●●●□
帶書傍月自鋤畦。苦吟詩。生鬢絲。半黃細雨。翠禽語、似說相思。
●○●●●○□　●○□　○●□　●○●●　●○●　●●○□
惆悵孤山。花盡草離離。半幅寒香家住遠。小簾垂。玉人誤聽馬嘶。
○●○○　○●●○□　●●○○○●●　●○□　●○●●●□</pre>
<p>此亦與程詞同，惟換頭句不藏短韻，其前段第七句、後段第九句皆押韻，及兩結句第三字皆用仄聲，又與諸家微異。查諸詞前後段結句，俱六字折腰，此詞前後段結句，六字不折腰，乃變格也，故不參校入圖。</p>
<p>又一體　雙調八十七字，前段八句五平韻，後段十句五平韻</p>
<div>周密</div>
<pre>雁霜苔雪冷飄蕭。斷魂潮。送輕橈。翠袖珠樓。清夜夢瓊簫。
●○○●●○□　●○□　●○□　●●○○　○●●○□
江北江南雲自碧。人不見。淚花寒、向雨飄。
○●○○○●●　○●●　●○○　●●□
愁多病多腰素消。倚青琴。調大招。江空歲晚。淒涼句、遠意難描。
○○●○○●□　●○○　○●□　○○●●　○○●　●●○□
月影花陰。心事負春宵。幾度問春春不語。春又去。到西湖、第幾橋。
●●○○　○●●○□　●●●○○●●　○●●　●○○　●●□</pre>
<p>此與吳詞同，惟後段第二句、第九句不押韻，用兩結句第三字仍用平聲異。按，《蘋洲漁笛譜》周詞二首，皆和趙白雲自度曲，換頭句〔酒醒未醒香旋消〕，與此詞疊用二〔多〕字同；張翥詞〔憶卿恨卿思悠悠〕，亦然。當是體例，填者辨之。</p>
<p>又一體　雙調八十七字，前段八句五平韻，後段十句三協韻、三平韻</p>
<div>王觀</div>
<pre>年年江上見寒梅。幾枝開。暗香來。疑是月宮。仙子下瑤台。
⊙○○●●○□　●○□　●○□　○●●○　○●●○□
冷豔一枝春在手。故人遠。相思切、寄與誰。
●●●○○●●　●○●　⊙○◎　◎●□
怨極恨極嗅玉蕊。念此情。家萬里。暮霞散綺。楚天碧、幾片斜飛。
◎●◎●◎●◆協●◎○　⊙◎◆協●○◎◆協◎○●　◎●○□　
為我多情。特地點征衣。花易飄零人易老。正心碎。那堪聞、塞管吹。
●●○○　◎●●○□　○●○○○●●　◎○●　●○○　●●□</pre>
<p>此詞字句，與程垓詞同，惟後段第一句、第三句、第四句押三仄韻，即用本部三聲協，洪皓所和三詞，悉與此同，當是體例，填者辨之。按，洪皓詞，後段第一、二、三、四、五句，一首〔空恁遐想笑摘蕊。斷迴腸，思故里。漫彈綠綺。引三弄、不覺魂飛〕，空字、遐字俱平聲；一首〔曾動詩興笑摘蕊。效少陵，慚下里。萬株連綺。歎金谷、人墜鶯飛〕，連字平聲；一首〔貪為結子藏暗蕊。斂蛾眉，隔千里。舊時羅綺。已零散、沈謝雙飛〕，千字平聲。譜內可平可仄據此，餘參下詞。此詞換頭句，連下七仄聲字，內兩極字、一玉字，乃以入作平，故周詞此三字，即用平聲，若李詞第三、四、五字，用平聲者，又是一體，與此不同，故不參校。</p>
<p>又一體　雙調八十七字，前段八句五平韻，後段十句兩協韻、三平韻</p>
<div>周密</div>
<pre>瑤妃鸞影逗仙雲。玉成痕。麝成塵。露冷鮫房。清淚霰珠零。
○○○●●○□　●○□　●○□　●●○○　○●●○□
步繞羅浮歸路遠。楚江晚。賦離騷、招斷魂。
●●○○○●●　●○●　●○○　○●□
酒醒夢醒惹新恨。褪素妝。愁涴粉。翠禽夜舞。餘香惱、何遜多情。
●○●○●○◆協●●○　○●◆協●○●●　○○●　○●○□
委佩殘鈿。空想墜樓人。欲挽湘裙無處覓。靈飆御。趕江南、萬里春。
●●○○　○●●○□　●●○○○●●　○○●　●○○　●●□</pre>
<p>此與王詞同，惟後段第四句少協一仄韻異。</p>
<p>又一體　雙調八十五字，前段八句五平韻，後段十句一協韻、四平韻</p>
<div>李獻能</div>
<pre>漢宮嬌額倦塗黃。試新妝。立昭陽。萼綠仙姿。高髻碧羅裳。
●○○●●○□　●○□　●○□　●●○○　○●●○□
翠袖捲紗閑倚竹。暝雲合。瓊枝薦暮涼。
●●●○○●●　●○●　○○●●□
璧月浮香搖玉浪。拂春簾。瑩綺窗。冰肌夜冷滑無粟。影轉斜廊。
●●○○○●◆協●○○　○●□　○○●●●○●　●●○□
冉冉孤鴻。煙水渺三湘。青鳥不來天也老。斷魂夢。清霜靜楚江。
●●○○　○●●○□　○●●○○●●　●○●　○○●●□</pre>
<p><br>
  此亦與王詞同，惟後段第三句押平韻，第四句七字、不協仄韻，第五句四字，兩結句各減一字異。</p>
<p></p>
</body>
</html>
