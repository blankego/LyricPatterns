<html>
<head>
<title>蕙蘭芳引</title>
<meta http-equiv="Content-Type" content="text/html; charset=utf-8">
</head>

<body>

<p>調見《清真樂府》，方千里、楊澤民、陳允平俱有和詞，楊詞一名《蕙蘭芳》，無〔引〕字。</p>
<p>雙調八十四字，前後段各八句，四仄韻</p>
<div>周邦彥</div>
<pre>寒瑩晚空。點清鏡、斷霞孤鶩。對客館深扃。霜草未衰更綠。
○●●○　●○●　●○○■　●◎●○○　○●●○◎■
倦遊厭旅。但夢繞、阿嬌金屋。想故人別後。盡日空疑風竹。
●○●●　◎●●　◎○○■　●●○◎●　●●○○○■
塞北氍毹。江南圖障。是處溫燠。更花管雲箋。猶寫寄情舊曲。
◎●○○　⊙○○●　●●○■　●⊙●○○　⊙●●○●■
音塵迢遞。但勞遠目。今夜長、爭奈枕單人獨。
⊙○⊙●　●○◎■　⊙●○　○●●○○■</pre>
<p>此調始於此詞，吳文英詞及方、楊、陳和詞，俱如此填。按，方詞與此平仄如一，惟吳詞，後段第二句〔阿真嬌重〕，阿字仄聲；第四句〔弄野色煙姿〕，野字仄聲；第七句〔媚重傾國〕，傾字平聲。楊詞，前段第三句〔乍風約雲開〕，風字平聲；第四句〔遙嶂幾層橫綠〕，橫字平聲；第六句〔映四岸、垂楊遮屋〕，垂字平聲；後段起句〔風送荷香〕，風字平聲；第五句〔看舞相時麗曲〕，看字仄聲；第六句〔及瓜雖近〕，及字仄聲。陳詞，前段第六句〔流水自、菊籬茅屋〕，流字平聲；第七句〔日暮時吟就〕，吟字平聲；後段第六句〔黃蘆滿望〕，滿字仄聲；第八句〔但月明、長夜伴人清獨〕，但字仄聲。譜內可平可仄據此。</p>
<p></p>
</body>
</html>
