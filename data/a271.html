<html>
<head>
<title>虞美人</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。《碧雞漫志》云：《虞美人》舊曲三，其一屬中呂調，其一屬中呂宮，近世又轉入黃鐘宮。元高拭詞注：南呂調。《樂府雅詞》名《虞美人令》；周紫芝詞，有〔只恐怕寒，難近玉壺冰〕句，名《玉壺冰》；張炎詞賦柳兒，因名《憶柳曲》；王行詞，取李煜〔恰似一江春水向東流〕句，名《一江春水》。</p>
<p>雙調五十六字，前後段各四句，兩仄韻、兩平韻</p>
<div>南唐李煜</div>
<pre>風回小院庭蕪綠。柳眼春相續。憑欄半日獨無言。依舊竹聲新月、似當年。
⊙○◎●○○■　◎●○○■　⊙○◎●●○□　⊙●◎○⊙●　●○□
笙歌未散樽罍在。池面冰初解。燭明香暗畫欄深。滿鬢清霜殘雪、思難禁。
⊙○●●○○■換⊙●○○■　●○○●●○□換◎●⊙○⊙●　●○□</pre>
<p>此調以李詞、毛詞為正體，而宋、元詞依李體填者尤多。若顧詞二體，則惟唐人有之，皆變格也。此詞前後段四換韻，其兩結系九字句，或兩字微讀、或四字微讀、或六字微讀，以蟬聯不斷為合格。按，蘇軾詞，前段結句〔便使樽前醉倒且徘徊〕，後段結句〔對月逢花不飲待何時〕，醉字、不字俱仄聲；又，馮延巳詞，後結〔塵掩玉箏弦柱畫堂空〕，塵字平聲，玉字仄聲。譜內可平可仄據此，餘參張、馮二詞。</p>
<p>又一體　雙調五十六字，前後段各四句，兩仄韻、兩平韻</p>
<div>張炎</div>
<pre>修眉刷翠春痕聚。難剪愁來處。斷絲無力綰繁華。也學落花流水、到天涯。
○○●●○○■　○●○○■　●○○●●○□　●●●○○●　●○□
那時錯認章台去。卻是陽關路。待將心恨趁楊花。不識相思一點、在誰家。
●○●●○○■　●●○○■　●○○●●○□　●●○○●●　●○□</pre>
<p>此與李詞同，惟前後段不換韻異。按，周邦彥詞，前段〔戀、遠、腮、來〕四韻，後段〔按、看、煤、灰〕四韻，葛勝仲詞，前段〔樹、暮、時、池〕四韻，後段〔露、語、詩、歸〕四韻，俱不換韻，正與此同。</p>
<p>又一體　雙調五十六字，前後段各四句，兩仄韻、兩平韻</p>
<div>馮延巳</div>
<pre>玉鉤鸞柱調鸚鵡。宛轉留春語。雲屏冷落畫堂空。薄晚春寒無奈、落花風。
●○○●○○■　●●○○■　○○●●●○□　●●○○○●　●○□
褰簾燕子低飛去。拂鏡塵鸞舞。不知今夜月眉彎。誰佩同心雙結、倚欄杆。
○○●●○○■　●●○○■　●○○●●○□換○●○○○●　●○□</pre>
<p>此詞後段不另換仄韻，但換平韻，與張詞異。</p>
<p>又一體　雙調五十八字，前後段各五句，兩仄韻、三平韻</p>
<div>毛文錫</div>
<pre>寶檀金縷鴛鴦枕。綬帶盤宮錦。夕陽低映小窗明。南園綠樹語鶯鶯、夢難成。
◎○⊙●○○■　◎●○○■　◎○⊙●●○□　⊙○◎●●○□　●○□
玉爐香暖頻添注。滿地飄輕絮。珠簾不捲度沈煙。庭前閑立畫鞦韆。豔陽天。
◎○⊙●○○■換◎●○○■　⊙○◎●●○□換⊙○⊙●●○□　●○□</pre>
<p>此詞前後段亦四換韻，但兩結俱七字一句、三字一句，多一字，多押一韻，與李煜詞體又異。《花間集》孫光憲、顧敻、鹿虔扆、李珣、閻選詞。《陽春集》馮延巳詞，俱如此填，宋詞有歐陽修、杜安世諸作可校。按，歐陽修詞，前段第四句〔睡容初起枕痕圓〕，睡字仄聲，初字平聲；後段第四句〔故生芳草碧連雲〕，故字仄聲。譜內可平可仄據此，其餘悉同李詞。</p>
<p>又一體　雙調五十八字，前後段各五句，兩仄韻、三平韻</p>
<div>晁補之</div>
<pre>原桑飛盡霜空杳。霜夜愁難曉。油燈野店怯黃昏。窮途不減酒杯深。故人心。
○○○●○○■　○●○○■　○○●●●○□　○○●●●○□　●○□
羊山古道行人少。也送行人老。一般別語重千金。明年過我小園林。話如今。
○○●●○○■　●●○○■　●○●●●○□　○○●●●○□　●○□</pre>
<p>此與毛詞同，惟前後段不換韻異。按，杜安世〔江亭春晚〕詞，前段〔盡、近、情、行、清〕五韻，後段〔舜、峻、人、淪、巾〕五韻，俱不換韻，正與此同。</p>
<p>又一體　雙調五十八字，前後段各五句，五平韻</p>
<div>顧敻</div>
<pre>觸簾風送景陽鐘。鴛被繡花重。曉幃初捲冷煙濃。翠勻粉黛好儀容。思嬌慵。
●○○●●○□　○●●○□　●○○●●○□　●○●●●○□　●○□
起來無語理朝妝。寶匣鏡凝光。綠荷相倚滿池塘。露清枕簟藕花香。恨悠揚。
●○○●●○□換●●●○□　●○○●●○□　●○●●●○□　●○□</pre>
<p>此調字句悉同毛詞，惟前後段全押平韻異。《花間集》亦僅見此體，無宋詞別首可校。</p>
<p>又一體　雙調五十八字，前段五句五平韻，後段五句兩仄韻、三平韻</p>
<div>顧敻</div>
<pre>少年豔質勝瓊英。早晚到三清。蓮冠穩篸細篦橫。飄飄羅袖碧雲輕。畫難成。
●○●●●○□　●●●○□　○○●●●○□　○○○●●○□　●○□
遲遲少轉腰身嫋。翠靨眉心小。醮壇風急杏枝香。此時恨不駕鸞凰。訪劉郎。
○○●●○○■　●●○○■　●○○●●○□換●○●●●○□　●○□</pre>
<p>此詞字句，亦與毛詞同，惟前段全押平韻，用〔觸簾風送〕詞體，後段兩仄韻、三平韻，仍用毛詞體，見《花間集》，採入以備一體。<br>
</p>
</body>
</html>
