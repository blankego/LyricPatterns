<html>
<head>
<title>垂絲釣</title>
<meta http-equiv="Content-Type" content="text/html; charset=utf-8">
</head>

<body>

<p>《中原音韻》注：商角調；《太平樂府》注：商調。</p>
<p>雙調六十六字，前段八句七仄韻，後段七句六仄韻</p>
<div>周邦彥</div>
<pre>鏤金翠羽。妝成才見眉嫵。倦倚繡簾。看舞風絮。
◎○◎■　⊙○○●○■　●●◎○　⊙●○■
愁幾許。寄鳳絲雁柱。春將暮。向層城苑路。
○◎■　●●○◎■　⊙○■　●⊙○●■
鈿車似水。時時花徑相遇。舊遊伴侶。還到曾來處。
◎○◎●　○○⊙●○■　◎○●■　⊙●○○■
門掩風和雨。樑燕語。問那人在否。
⊙●○○■　○●■　●●○◎■</pre>
<p>《花草粹編》，以〔春將暮〕句作結，似語氣未完；汲古閣本以〔鈿車似水〕句分段，則又非韻。今照楊無咎詞體校正。按，趙彥端、方千里、陳亮諸詞，俱與此同，惟陳允平和詞，前段第三、四句〔憑欄看花柳，蜂粘絮〕，作五字、三字句，第六句〔寶箏閑玉柱〕，結句〔武陵溪上路〕，後段結句〔舊夢還記否〕，俱不作上一下四句法。又，趙彥端詞，前結兩句〔想芳逕，正垂垂美陰〕，想字仄聲；陳亮詞，後段起句〔登高未也〕，登字平聲；第五句〔短髮還羞覷〕，短字仄聲；結句〔近五雲深處〕，深字平聲；陳允平詞，後段第三句〔鴛儔鳳侶〕，鴛字平聲。譜內可平可仄據此，其餘參校所採諸詞。</p>
<p>又一體　雙調六十六字，前段八句七仄韻，後段七句六仄韻</p>
<div>楊無咎</div>
<pre>燕將舊侶。呢喃終日相語。似惜別離情。知幾許。誰與度。
●○●■　○○○●○■　●●●○○　○●■　○●■
為向人代訴。空朝暮。謾千言百句。
●●○●■　○○■　●○○●■
怎生會得。爭如作個青羽。又聞院宇。不在當時住。
●○●●　○○●●○■　●○●■　●●○○■
飛去無尋處。腸萬縷。寄暴風橫雨。
○●○○■　○●■　●●○●■</pre>
<p>此與周詞同，惟前段第三句五字、第四句三字異。按，楊詞別首。前段第三、四句〔逸調響穿空，雲不度〕，正與此同。</p>
<p>又一體　雙調六十六字，前段八句六仄韻，後段七句六仄韻</p>
<div>吳文英</div>
<pre>聽風聽雨。春殘花落門掩。乍倚玉欄。旋剪夭豔。攜醉靨。
●○●●　○○○●○■　●●●○　●●○■　○●■
放溯溪遊纜。波光閃。映燭花黯淡。
●●○○■　○○■　●●○●■
碎霞澄水。吳宮初試菱鑒。舊情頓減。孤負深杯灩。
●○○●　○○○●○■　●○●■　○●○○■
衣露天香染。通夜飲。問漏移幾點。
○●○○■　○●■　●●○●■</pre>
<p>此亦與周詞同，惟前段起句不用韻異。或點第四句〔旋剪夭豔〕四字為兩韻，引周邦彥詞〔看舞風絮〕，趙彥端詞〔夜粉堪認〕為據，但查方、陳和詞，皆不押韻，似亦不必。按，鄭庠《古音辨》，侵、覃、鹽、鹹四韻，均為羽音，通用，故此調〔飲〕字仄聲韻，亦可與〔掩、豔、纜〕諸韻通也。</p>
<p>又一體　雙調六十七字，前段七句六仄韻，後段八句六仄韻</p>
<div>袁去華</div>
<pre>江楓秋老。曉來紅葉如掃。暮雨生寒。正北風低草。賓鴻早。
○○○■　●○○●○■　●●○○　●●○○■　○○■
亂半川殘照。傷懷抱。
●●○○■　○○■
記西園飲處。微雲弄月。梅花人面爭好。路長信杳。度日房櫳悄。
●○○●●　○○●●　○○○●○■　●○●■　●●○○■
還是黃昏到。歸夢少。縱夢歸易覺。
○●○○■　○●■　●●○●■</pre>
<p>此亦周詞體，惟前段第四句多一字，至後段起句，應作前段結句，因不用韻，故不照楊詞分段。</p>
</body>
</html>
