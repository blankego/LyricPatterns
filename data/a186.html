<html>
<head>
<title>少年遊</title>
<meta http-equiv="Content-Type" content="text/html; charset=utf-8">
</head>

<body>

<p>調見《珠玉集》，因詞有〔長似少年時〕句，取以為名。《樂章集》注：林鐘商調。韓淲詞，有〔明窗蠟梅枝好〕句，更名《玉蠟梅枝》；薩都刺詞，名《小欄杆》。此調最為參差，今分七體，其源俱出於晏詞。或添一字，攤破前後段起句，作四字兩句者；或減一字，攤破前後段第三、四句，作七字一句者；或于前後段第二句，添一字者；或於兩結句，添字、減字者。悉為類列，以便按譜查填。</p>
<p>雙調五十字，前段五句三平韻，後段五句兩平韻</p>
<div>晏殊</div>
<pre>芙蓉花發去年枝。雙燕欲歸飛。蘭堂風軟。金爐香暖。新曲動簾帷。
⊙○⊙●●○□　⊙●●○□　⊙⊙⊙◎　⊙○⊙●　○●●○□
家人並上千春壽。深意滿瓊卮。綠鬢朱顏。道家裝束。長似少年時。
⊙⊙◎◎○⊙●　⊙●●○□　◎◎⊙⊙　●○⊙●　⊙●●○□</pre>
<p>自晏殊詞至周密詞，共四首，其前後段起句皆七字，第三、四句皆四字，所不同者，前後段第二句及結句，添字、減字耳。而晏詞實為正體，宋、元人悉依此填。前段第四句，陳允平詞〔簫吹紫玉〕，紫字仄聲；換頭句，吳元可詞〔釧脫釵斜渾不省〕，脫字、不字俱仄聲，釵字、斜字俱平聲；結句，柳永詞〔獨上木蘭橈〕，獨字仄聲。譜內可平可仄據此，餘參類列李詞、柳詞、周詞。</p>
<p>又一體　雙調五十字，前後段各五句，兩平韻</p>
<div>李甲</div>
<pre>江國陸郎封寄後。獨自冠群芳。折時雪裏。帶時燈下。香面訝爭光。
○●●○○●●　●●●○□　●○●●　●○○●　○●●○□
而今不怕吹羌管。一任更繁霜。玳筵賞處。玉纖整後。猶勝嶺頭香。
○○●●○○●　●●●○□　●○●●　●○●●　○●●○□</pre>
<p>此詞見《梅苑》，與晏詞同，惟前段起句不押韻異。</p>
<p>又一體　雙調五十一字，前段五句三平韻，後段五句兩平韻</p>
<div>柳永</div>
<pre>日高花榭懶梳頭。無語倚妝樓。修眉斂黛。遠山橫翠。相對結春愁。
●○○●●○□　○●●○□　○○●●　●○○●　○●●○□
王孫走馬長楸陌。貪迷戀、少年遊。似恁疏狂。費人拘管。爭似不風流。
○○●●○○●　⊙⊙●　●○□　●●○○　●○○●　○●●○□</pre>
<p>此與晏詞同，惟後段第二句添一字，作六字異。《樂章集》四首皆然。歐陽修二詞，〔追往事、又成空〕，〔忍拋棄、向秋光〕，亦與此同。</p>
<p>又一體　雙調五十二字，前段五句三平韻，後段五句兩平韻</p>
<div>柳永</div>
<pre>一生贏得是淒涼。追往事、暗心傷。好天良夜。深屏香被。爭忍便相忘。
●○○●●○□　○●●　●○□　●○○●　○○○●　○●●○□
王孫動是經年去。貪迷戀、有何長。萬種千般。把伊情分。顛倒盡猜量。
○○●●○○●　○○●　●○□　●●○○　●○○●　○●●○□</pre>
<p>此亦與晏詞同，惟前後段第二句，各添一字，俱作六字句異。</p>
<p>又一體　雙調四十八字，前段五句三平韻，後段五句兩平韻</p>
<div>周密</div>
<pre>簾銷寶篆捲宮羅。蜂蝶撲飛梭。一樣東風。燕樑鶯院。那處春多。
○○●●●○□　○●●○□　●●○○　●○○●　●●○□
曉妝日日隨香輦。多在牡丹坡。花深深處。柳陰陰處。一片笙歌。
●○●●○○●　○●●○□　○○○●　●●○●　●●○□</pre>
<p>此亦晏詞體，惟前後段兩結句，各減一字，作四字句異。</p>
<p>又一體　雙調五十字，前段五句三平韻，後段四句三平韻</p>
<div>杜安世</div>
<pre>小軒深院是秋時。風葉墜高枝。疏簾靜永。薄帷清夜。暑退覺寒微。
●○○●●○□　○●●○□　○○●●　●○○●　●●●○□
淒涼天氣離愁意。肯信杳難期。多情成病不須醫。更憔悴、轉尋思。
○○○●○○●　●●●○□　○⊙○◎●⊙□　●⊙●　●○□</pre>
<p>此與向詞，俱後段第三句減一字，改晏詞四字兩句作七字句，結句添一字，作六字者。歐陽修詞〔那堪疏雨滴黃昏，更特地憶王孫〕，張耒詞〔相見時稀隔別多，又春盡奈愁何〕，正與此同。</p>
<p>又一體　雙調五十字，前段五句兩平韻，後段四句兩平韻</p>
<div>向子諲</div>
<pre>去年同醉酴醾下。僅筆賦新詞。今年君去。酴醾欲破。誰與醉為期。
●○○●○○●　●●●○□　○○○●　○○●●　○●●○□
舊曲重歌傾別酒。風露泣花枝。章水能長湘水遠。流不盡、兩相思。
●●○○○●●　○●●○□　○●○○○●●　○●●　●○□</pre>
<p>此與杜詞同，惟前段起句、後段第三句，不押韻異。</p>
<p>又一體　雙調五十一字，前段六句兩平韻，後段五句兩平韻</p>
<div>姜夔</div>
<pre>雙螺未合。雙蛾先斂。家在碧雲西。別母情懷。隨郎滋味。桃葉渡江時。
○○●●　○○○●　○●●○□　●●○○　○○○●　○●●○□
扁舟載了匆匆去。今夜泊前溪。楊柳津頭。梨花牆外。心事兩人知。
○○●●○○●　○●●○□　○●○○　○○○●　○●●○□</pre>
<p>此詞攤破晏詞前段起句七字一句，作四字兩句。周邦彥〔并刀如水〕詞，正與此同。此與下韓淲詞，又自成一體。</p>
<p>又一體　雙調五十二字，前段六句兩平韻，後段五句兩平韻</p>
<div>韓淲</div>
<pre>閑尋杯酒。清翻曲譜。相與送殘冬。天地推移。古今興替。斯道豈雷同。
○○○●　○○●●　○●●○□　○●○○　●○○●　○●●○□
明窗玉燭梅枝好。人情澹、物華濃。個裏風光。別般滋味。無夢聽飛鴻。
○○●●○○●　○○●　●○□　●●○○　●○○●　○●●○□</pre>
<p>此與姜詞同，惟後段第二句添一字，作六字折腰異。</p>
<p>又一體　雙調五十二字，前後段各六句，兩平韻</p>
<div>晏幾道</div>
<pre>綠勾欄畔。黃昏淡月。攜手對殘紅。紗窗影裏。朦朧春睡。繁杏小屏風。
●○○●　○○●●　○●●○□　○○●●　○○○●　○●●○□
須愁別後。天高海闊。何處更相逢。幸有花前。一杯芳酒。歸計莫匆匆。
○○●●　○○●●　○●●○□　●●○○　●○○●　○●●○□</pre>
<p>此詞攤破〔芙蓉花發〕詞，前後段起句七字一句，各添一字，作四字兩句。《小山樂府》三首皆然。高觀國〔春風吹碧〕詞，正與之同，此又自為一體。</p>
<p>又一體　雙調五十一字，前後段各五句，三平韻</p>
<div>杜安世</div>
<pre>小樓歸燕又黃昏。寂寞鎖高門。輕風細雨。惜花天氣。相次過春分。
●○○●●○□　●●●○□　○○●●　●○○●　○●●○□
畫堂無緒。初燃絳燭。羅帳掩餘熏。多情不解怨王孫。任薄倖、一從君。
●○○●　○○●●　○●●○□　○○●●●○□　●●●　●○□</pre>
<p>此詞攤破晏詞換頭七字一句，作四字兩句，攤破晏詞第三、四句四字兩句，作七字一句，結句又添一字，作六字折腰句法，宋、元人無依此填者，自成一體。</p>
<p>又一體　雙調五十一字，前段六句兩平韻，後段四句兩平韻</p>
<div>蘇軾</div>
<pre>去年相送。餘杭門外。飛雪似楊花。今年春盡。楊花似雪。猶不見還家。
●○○●　○○○●　○●●○□　○○○●　○○●●　○●●○□
對酒捲簾邀明月。風露透窗紗。恰似嫦娥憐雙燕。分明照、畫樑斜。
●●●○○○●　○●●○□　●●○○○○●　○○●　●○□</pre>
<p>此詞攤破晏詞前段起句七字一句，作四字兩句，又攤破後段第三、四句四字兩句，作七字一句，結句又添一字，作六字折腰。晁補之〔前時相見〕詞，正與之同。此亦自成一體。</p>
<p>又一體　雙調五十一字，前段六句兩平韻，後段五句三平韻</p>
<div>晏幾道</div>
<pre>西樓別後。風高露冷。無奈月分明。飛鴻影裏。擣衣砧外。總是玉關情。
○○●●　○○●●　○●●○□　○○●●　●○○●　●●●○□
王孫此際。山重水遠。何處賦西征。金閨魂夢枉叮嚀。尋遍短長亭。
○○●●　○○●●　○●●○□　○○○●●○□　○●●○□</pre>
<p>此詞攤破〔芙蓉花發〕詞，前後段起句七字一句，俱作四字兩句，又攤破後段第三、四句四字兩句，作七字一句。晏殊〔重陽過後〕詞、〔霜華滿樹〕詞，幾道〔雕樑燕去〕詞，正與之同。此亦自成一體。</p>
<p>又一體　雙調五十二字，前段六句兩平韻，後段五句三平韻</p>
<div>楊億</div>
<pre>江南節物。水昏雲淡。飛雪滿前村。千尋翠嶺。一枝芳豔。迢遞寄歸人。
○○●●　●○○●　○●●○□　○○●●　●○○●　○●●○□
壽陽妝罷。冰姿玉態。的的寫天真。等閒風雨又紛紛。更忍向、笛中聞。
●○○●　○○●●　●●●○□　●○○●●○□　●●●　●○□</pre>
<p>此調見《梅苑》，與晏詞同，惟後段結句添一字，作六字折腰句法異。</p>
<p>又一體　雙調四十九字，前後段各五句，兩仄韻</p>
<div>晁補之</div>
<pre>當年攜手。是處成雙。無人不羨。自間阻五年也。一夢擁、嬌嬌粉面。
○○○●　●●○○　○○●■　●●●●○●　●●●　○○●■
柳眉輕掃。杏腮微拂。依前雙靨。甚睡裏、起來尋覓。卻眼前不見。
●○○●　●○○●　○○○■　●●●　●○○●　●●○●■</pre>
<p>此詞用仄韻，宋、元人無填此者，因見《琴趣外篇》，採之以備一體。<br>
  <br>
  ▲姜夔詞，扁舟載了匆匆歸去句，落歸字，應從白石道人歌曲增入 </p>
</body>
</html>
