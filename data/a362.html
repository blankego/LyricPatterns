<html>
<head>
<title>殢人嬌</title>
<meta http-equiv="Content-Type" content="text/html; charset=utf-8">
</head>

<body>

<p>《樂章集》注：林鐘商。</p>
<p>雙調六十八字，前後段各六句，四仄韻</p>
<div>晏殊</div>
<pre>二月春風。正是楊花滿路。那堪更、別離情緒。
◎●⊙○　◎●⊙○◎■　◎⊙◎　◎⊙⊙■
羅巾掩淚。任粉痕沾汙。爭奈向、千留萬留不住。
⊙○◎●　●◎○⊙■　⊙●●　⊙⊙●○◎■
玉酒頻傾。宿眉愁聚。空腸斷、寶箏弦柱。
◎●⊙○　◎○⊙■　⊙⊙◎　◎○⊙■
人間後會。又不知何處。魂夢裏、也須時時飛去。
⊙○◎●　●◎○○■　⊙◎●　◎⊙⊙⊙⊙■</pre>
<p>此調以此詞為正體，若楊詞之句讀小異，王、張、毛三詞之減字，皆變格也。此詞前後段第五句，例作上一下四句法，宋、元詞莫不皆然，填者審之。前段第一、二句，張彥實詞〔深院海棠，誰倩春工染就〕，海字仄聲；第三句，毛滂詞〔說歸期、喚做的當〕，做字仄聲；結句，晏詞別首〔喜慶日，多少世人良願〕，少字仄聲；後段第一句，張詞〔今日乍晴〕，乍字仄聲；結句，晏詞別首〔香炷遠，同祝壽期無限〕，祝字仄聲，毛詞〔明夜裏，與伊畫著眉上〕，著字仄聲，張詞〔問何似，去年看花時候〕，何字平聲。譜內本此作圖，其餘可平可仄，參校所採四詞。又按，柳永詞與此同，因前段第五句四字，後段第五句五字，疑有脫誤，詞又鄙俚，故不錄。</p>
<p>又一體　雙調六十八字，前後段各七句，四仄韻</p>
<div>楊無咎</div>
<pre>露下天高。最是中秋景勝。喜銀蟾、十分增暈。
●●○○　●●○○●■　●○○　●○○■
嫦娥飛下。見霧鬟風鬢。念八景園中。畫誰能盡。
○○○●　●●○○■　●●●○○　●○○■
慢奏雲韶。美斟仙醞。清不寐、桂香成陣。
●●○○　●○○■　○●●　●○○■
只愁來夕。又陰晴無准。卻待約重圓。後期難問。
●○○●　●○○○■　●●●○○　●○○■</pre>
<p>此即晏詞體，惟前後段兩結，各作五字一句、四字一句異。本集有〔惱亂東君〕詞可校。</p>
<p>又一體　雙調六十八字，後段六句四仄韻，後段五句四仄韻</p>
<div>王庭珪</div>
<pre>小院桃花。煙鎖幾重珠箔。更深後、海棠睡著。
●●○○　○●●○○■　○○●　●○●■
東風吹去。落誰家牆角。平白地教人、為他情惡。
○○○●　●○○○■　○●●○○　●○○■
花若有情應不薄。也須悔、從前事錯。
○●●○○●■　●○●○○●■
而今夜雨。念玉顏飄泊。知那裏人家、怎生頓著。
○○●●　●●○○■　○●●○○　●○●■</pre>
<p>此亦晏詞體，惟後段第一、二句減一字，作七字一句異。</p>
<p>又一體　雙調六十六字，前後段各六句，四仄韻</p>
<div>張智宗</div>
<pre>多少燕支。勻成點就。千枝亂、攢紅堆繡。
○●○○　○○●■　○○●　○○○■
花無長好。更光陰去驟。對景憶、良朋故應招手。
○○○●　●○○●■　●●●　○○●○○■
曾記年時。花開把酒。枉淋漓、春衫濕透。
○●○○　○○●■　●○○　○○●■
文園今病。問速能來否。卻道有、酴醾牡丹時候。
○○○●　●●○○■　●●●　○○●○○■</pre>
<p>此即晏詞體，惟前段第二句減二字異。</p>
<p>又一體　雙調六十四字，前後段各六句，四仄韻</p>
<div>毛滂</div>
<pre>雪做屏風。花為行障。屏障裏、見春模樣。
●●○○　○○○■　○●●　●○○■
小晴未了。輕陰一餉。酒到處、恰如把春拈上。
●○●●　○○●■　●●●　●○●○○■
官柳黃輕。河堤綠漲。花多處、少停蘭槳。
○●○○　○○●■　○○●　●○○■
雪邊花際。平蕪疊嶂。這一段、淒涼為誰悵望。
●○○●　○○●■　●●●　○○●○●■</pre>
<p>此與晏詞同，惟前段第二句減二字，前後段第五句又各減一字異。有向子諲、李清照詞可校。</p>
</body>
</html>
