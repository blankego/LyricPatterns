<html>
<head>
<title>塞翁吟</title>
<meta http-equiv="Content-Type" content="text/html; charset=utf-8">
</head>

<body>

<p>調見《清真樂府》，取《淮南子》塞上叟事為調名。</p>
<p>雙調九十二字，前段十句六平韻，後段九句四平韻</p>
<div>周邦彥</div>
<pre>暗葉啼風雨。窗外曉色瓏璁。散水麝。小池東。亂一岸芙蓉。
◎●○○●　⊙●◎●○□　◎◎●　●○□　●●●○□
蘄州簟展雙紋浪。輕帳翠縷如空。夢遠別。淚痕重。淡鉛臉斜紅。
○○●●○○●　⊙●●●○□　◎●●　●○□　●⊙●○□
忡忡。嗟憔悴、新寬帶結。羞豔冶、都銷鏡中。有蜀紙、堪憑寄恨。
○□　⊙⊙●　○○◎●　○◎●　○○●□　●◎●　○○◎●
等今夜、灑血書詞。剪燭親封。菖蒲漸老。早晚成花。教見薰風。
●○●　●●○○　◎●○□　⊙○●●　●●○○　⊙●○□</pre>
<p>此調只有此體，方千里、楊澤民、陳允平和詞，吳文英、張炎、趙文諸詞，俱如此填。此詞前段第五句、第十句，例作上一下四句法，惟陳允平詞，〔鏡裏對芙蓉〕、〔一葉漫題紅〕微異。按，張詞，前段起句〔交到無心處〕，交字平聲；第二句〔出岫細話幽期〕，出字仄聲，趙詞〔還記初度年時〕，初字平聲；陳詞，第三句〔簷佩冷〕，簷字平聲，張詞〔看流水〕，流字平聲；張詞，第七句〔物外共鶴忘機〕，物字仄聲；陳詞，第八句〔山萬疊〕，山字平聲；吳詞，結句〔為別剪珍藂〕，別字仄聲；方詞，後段第二句〔徑分散、歌稀宴少〕，徑字仄聲，陳詞〔從別後、殘雲斷雨〕，別字仄聲，趙詞〔嗟飄泊、浮雲飛絮〕，飛字平聲；陳詞，第三句〔餘香在、鮫綃帳中〕，香字平聲；吳詞，第四句〔轉河影、浮槎信早〕，河字平聲，陳詞〔更懊恨、燈花無准〕，無字平聲；張詞，第六句〔都付陶詩〕，都字平聲；趙詞，第七句〔百年正爾〕，百字仄聲；陳詞，第九句〔立盡西風〕，立字仄聲。譜內可平可仄據此。<br>
</p>
</body>
</html>
