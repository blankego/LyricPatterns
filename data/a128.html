<html>
<head>
<title>更漏子</title>
<meta http-equiv="Content-Type" content="text/html; charset=utf-8">
</head>

<body>

<p>此調有兩體，四十六字者始於溫庭筠，唐宋詞最多。《樽前集》註：大石調。又屬商調。一百四字者，止杜安世詞，無別首可錄。</p>
<p>雙調四十六字，前段六句兩仄韻、兩平韻，後段六句三仄韻、兩平韻</p>
<div>溫庭筠</div>
<pre>玉爐香。紅燭淚。偏照畫堂秋思。眉翠薄。鬢雲殘。夜長衾枕寒。
◎⊙○　⊙◎■　⊙●◎○○■　⊙◎●　●○□　◎○⊙●□
梧桐樹。三更雨。不道離情正苦。一葉葉。一聲聲。空階滴到明。
○⊙■換⊙⊙■　◎●⊙○◎■　◎◎●　●○□換⊙○◎●□</pre>
<p>此調以溫、韋二詞為正體，唐人多宗溫詞，宋人多宗韋詞。其餘押韻異同，或有減字，皆變格也。後段第二句，牛嶠詞〔寸腸結〕，寸字仄聲；第四句馮延巳詞〔星移後〕，移字平聲。譜內可平可仄據此，餘參下所採各詞。</p>
<p>又一體　雙調四十六字，前後段各六句，兩仄韻、兩平韻</p>
<div>韋莊</div>
<pre>鐘鼓寒。樓閣暝。月照古桐金井。深院閉。小庭空。落花香露紅。
○●○　○●■　●●●○○■　○●●　●○□　●○○●□
煙柳重。春霧薄。燈背水窗高閣。閑倚戶。暗沾衣。待郎郎不歸。
⊙◎◎　○●■換○●●○○■　○●●　●○□換●○○●□</pre>
<p>此即溫詞體，惟換頭句不用韻異。按，宋詞換頭句多不用韻，但唐人此句，第三字用仄聲，宋人此句，第三字則用平聲。晏殊詞，後段起句〔探花開〕，探字仄聲，花、開二字俱平聲，譜內參之，餘詳溫詞。</p>
<p>又一體　雙調四十六字，前後段各六句，兩仄韻、兩平韻</p>
<div>賀鑄</div>
<pre>上東門。門外柳。贈別每煩纖手。一葉落。幾番秋。江南獨倚樓。
●○○　○●■　●●●○○■　●●●　●○□　○○●●□
曲欄杆。凝佇久。薄暮更堪搔首。無際恨。見閒愁。侵尋天盡頭。
●○○　○●■　●●●○○■　○●●　●○□　○○○●□</pre>
<p>此即韋詞體，惟後段仄韻、平韻，即押前段原韻異。賀詞凡四首，皆同。</p>
<p>又一體　雙調四十五字，前段六句兩仄韻、兩平韻，後段六句三仄韻、兩平韻</p>
<div>歐陽炯</div>
<pre>玉欄杆。金甃井。月照碧梧桐影。獨自個。立多時。露華濃濕衣。
●○○　○●■　●●●○○■　●●●　●○□　●○○●□
一晌。凝情望。待得不成模樣。雖叵耐。又尋思。怎生嗔得伊。
●■換○○■　●●●○○■　○●●　●○□　●○○●□</pre>
<p>此亦溫詞體，惟換頭句減一字，其後結平韻，即押前韻異。</p>
<p>又一體　雙調四十六字，前段六句兩仄韻、兩平韻，後段六句四平韻</p>
<div>孫光憲</div>
<pre>掌中珠。心上氣。愛惜豈將容易。花下月。枕前人。此生誰更親。
●○○　○●■　●●●○○■　○●●　●○□　●○○●□
交頸語。合歡身。便同比目金鱗。連繡枕。臥紅茵。霜天似暖春。
○●●　●○□　●○●●○□　○●●　●○□　○○●●□</pre>
<p>此詞句讀，與溫韋詞同，惟後段第一、二、三句，不押仄韻異。</p>
<p>又一體　雙調四十五字，前後段各六句，兩仄韻、兩平韻</p>
<div>《天機餘錦》無名氏</div>
<pre>解語花。斷腸草。諳盡風流煩惱。合歡少。別離多。此情無奈何。
●●○　●○■　○●○○○■　●○●　●○□　●○○●□
帳前燈。窗間月。記得那時節。繡被剩。畫屏空。如今在夢中。
●○○　○○■換●●●○■　●●●　●○□換○○●●□</pre>
<p>此亦韋詞體，惟後段第三句五字異。</p>
<p>又一體　雙調四十九字，前段四句三平韻，後段五句四平韻</p>
<div>歐陽炯</div>
<pre>三十六宮秋夜永。露華點滴高桐。丁丁玉漏咽銅壺。明月上金鋪。
○●●○○●●　●○●●○□　○○●●●○□　○●●○□
紅線毯。博山爐。香風暗觸流蘇。羊車一去長青蕪。鏡塵鸞彩孤。
○●●　●○□　○○●●○□　○○●●●○□　●○○●□</pre>
<p>此詞前後段全押平韻，見《樽前集》，唐人亦無填此體者。</p>
<p>又一體　雙調一百四字，前後段各十句，五平韻</p>
<div>杜安世</div>
<pre>遙遠途程。算萬水千山。路入神京。暖日春郊、綠柳紅杏。香逕舞燕流鶯。
○●○□　●●●○○　●●○□　●●○○　●●○●　○●●●○□
客館悄悄閒庭。堪惹舊恨深。有多少馳驅。驀嶺涉水。枉廢身心。
●●●●○○　○●●●□　●●●○○　●●●●　●●○□
思想厚利高名。漫惹得憂煩。枉度浮生。幸有青松、白雲深洞。
○●●●○□　●●●○○　●●○□　●●○○　●○○●
清閒且樂升平。長是宦遊羈思。別離淚滿襟。
○○●●○□　○●●○○●　●○●●□
望江鄉蹤跡。舊遊題書。尚自分明。
●○○○●　●○○○　●●○□</pre>
<p>此與唐詞迥別，即宋詞中亦無他首可校。因調句相同，故附列於此。</p>
</body>
</html>
