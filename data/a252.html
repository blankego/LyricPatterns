<html>
<head>
<title>戀繡衾</title>
<meta http-equiv="Content-Type" content="text/html; charset=utf-8">
</head>

<body>

<p>韓淲詞，有〔淚珠彈，猶帶粉香〕句，名《淚珠彈》。</p>
<p>雙調五十四字，前段四句三平韻，後段四句兩平韻</p>
<div>朱敦儒</div>
<pre>木落江南感未平。雨瀟瀟、衰鬢到今。甚處是、長安路。水連空、山鎖暮雲。
◎◎○⊙◎◎□　●⊙⊙　○◎●□　◎◎◎　○○●　●⊙○　○●●□　
老人對酒今如此。一番新、殘夢暗驚。又是灑、黃花淚。問明年、此會怎生。
◎○◎●○○●　●⊙○　⊙●●□　●●◎　○○●　●○⊙　◎●●□</pre>
<p>此調以此詞為正體，若周詞之句法小異，辛、韓、趙三詞之添字，皆變格也。按，南宋詞前段起句，俱作拗體，如史達祖詞之〔黃花驚破九日愁〕，又〔吳梅初試澗谷春〕，陸游詞之〔無方能駐臉上紅〕，吳文英詞之〔頻摩書眼怯細文〕，蔣捷詞之〔蒨金小袖花下行〕，陳允平詞之〔緗桃紅淺柳褪黃〕皆同，至辛棄疾詞之〔長夜偏冷添被兒〕，張翥詞之〔醉鄉殘夢驚喚醒〕，句法又變，俱與此詞平仄全異。填詞者，選擇一體宗之，自無混淆之弊。譜內可平可仄，悉參所採諸詞，惟前段第三句，〔甚〕字可平，則據陸游詞〔歸棹借、輕風便〕，歸字平聲也。</p>
<p>又一體　雙調五十四字，前段四句三平韻，後段四句兩平韻</p>
<div>周密</div>
<pre>粉黃衣薄沾麝熏。作南華、春夢乍醒。活計一生花裏。恨曉園、花露正深。
●○○●○●□　●○○　○●●□　●●●○○●　●●○　○●●□
芳溪有恨時時見。趁游絲、高下弄晴。生怕被春歸了。趕春風、低度柳陰。
○○●●○○●　●○○　○●●□　○●●○○●　●○○　○●●□</pre>
<p>《詞律》駁《圖譜》，於此調第三句，誤注六字，若此詞則六字一氣，原不折腰也，但可謂之變體，不可為正體耳。</p>
<p>又一體　雙調五十五字，前段四句三平韻，後段四句兩平韻</p>
<div>辛棄疾</div>
<pre>長夜偏冷添被兒。枕頭兒、移了又移。我自是、笑別人底。卻原來、當局者迷。
○●○●○●□　●○○　○●●□　●●●　●●○●　●○○　○●●□
如今只恨姻緣淺。也不會、抵死恨伊。合手下、安排了。那筵席、須有散時。
○○●●○○●　●●●　●●●□　●●●　○○●　●○●　○●●□</pre>
<p>此詞見《稼軒集》，前段第三句，校朱詞多一襯字。</p>
<p>又一體　雙調五十五字，前段四句三平韻，後段四句兩平韻</p>
<div>韓淲</div>
<pre>歡濃雨點笑靨兒。雪初消、梅欲放時。不通道、傷春瘦。怕人猜、猶待皺眉。
○○●●●●□　●○○　○●●□　●●●　○○●　●○○　○●●□
香濃翠被屏山曲。把珊瑚枕、側過又移。試與伴、江頭去。但醉翁亭上要詩。
○○●●○○●　●○○●　●●●□　●●●　○○●　●●○○●●□</pre>
<p>此詞見《澗泉詩餘》，後段第二句，校朱詞多一襯字。</p>
<p>又一體　雙調五十六字，前段四句三平韻，後段四句兩平韻</p>
<div>趙汝茪</div>
<pre>柳絲空有萬千條。繫不住、溪頭畫橈。想今宵、也對新月。過輕寒、何處小橋。
●○○●●○□　●●●　○○●□　●○○　●●○●　●○○　○●●□
玉簫台榭春多少。溜啼痕、盈臉未消。怪別來、胭脂慵傅。被東風、偷在杏梢。
●○○●○○●　●○○　○●●□　●●○　○○○●　●○○　○●●□</pre>
<p>此詞見周密《絕妙好詞》選本，前後段第三句，校朱詞各多一襯字。</p>
</body>
</html>
