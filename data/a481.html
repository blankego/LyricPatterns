<html>
<head>
<title>夏雲峰</title>
<meta http-equiv="Content-Type" content="text/html; charset=utf-8">
</head>

<body>

<p>《樂章集》注：歇指調。</p>
<p>雙調九十一字，前後段各八句，五平韻</p>
<div>柳永</div>
<pre>宴堂深。軒楹雨、輕壓暑氣低沈。花洞彩舟泛斝。坐繞清潯。
◎⊙□　⊙⊙●　⊙◎◎●○□　○●●○◎●　●●○□
楚台風快。湘簟冷、永日披襟。坐久覺、疏弦脆管。時換新音。
●○○●　⊙●●　●●○□　◎●●　○○●●　⊙●○□
越娥蕙態蘭心。逞妖豔、昵歡邀寵難禁。筵上笑歌間發。舄履交侵。
◎○◎●⊙□　●○◎　●⊙○●○□　○●●○●●　●●○□
醉鄉深處。須盡興、滿酌高吟。向此免、名韁利鎖。虛費光陰。
◎○○●　○●●　◎●○□　◎●●　⊙○●●　⊙●○□</pre>
<p>此調以此詞為正體，曹詞、張詞句讀雖異，猶為整齊，若無名氏詞與趙詞之句讀參差，皆變格也。譜內可平可仄，即參下所採四詞。</p>
<p>又一體　雙調九十一字，前段九句四平韻，後段九句五平韻</p>
<div>曹勳</div>
<pre>紹洪基。撫萬宇。中興寶運符千。樞電瑞繞。景命燕及雲天。
●○○　●●●　○○●●○□　○●●●　●●●●○□
挺生真主。平四海、復禹山川。班列立、瞻雲就日。職貢衣冠。
●○○●　○●●　●●○□　○●●　○○●●　●●○□
歡均鼇禁鵷鸞。望花城粉黛。金獸祥煙。笙簫緩奏。化國日永留連。
○○○●○□　●○○●●　○●○□　○○●●　●●●●○□
寶觴親勸。須縱飲、歌舞韶妍。都是祝、南山聖壽。億萬斯年。
●○○●　○●●　○●○□　○●●　○○●●　●●○□</pre>
<p>此與柳詞同，惟前段起句不用韻，前後段第四句俱四字，第五句俱六字。又，後段第二句五字，第三句四字異。</p>
<p>又一體　雙調九十一字，前段九句四平韻，後段九句五平韻</p>
<div>張元幹</div>
<pre>湧冰輪。飛沆瀣。霄漢萬里雲開。南極瑞占象緯。壽應三台。
●○○　○●●　○●●●○□　○●●○●●　●●○□
錦腸珠唾。鍾間氣、卓犖天才。正暑、有祥光照社。玉燕投懷。
●○○●　○●●　●●○□　●●　●○○●●　●●○□
新堂深處捧杯。乍香泛水芝。空翠風迥。涼送豔歌緩舞。醉墮瑤釵。
○○○●●□　●○●●○　○●○□　○●●○●●　●●○□
長生難老。都道是、柏葉仙階。笑傲、且山中宰相。平地蓬萊。
○○○●　○●●　●●○□　●●　●○○●●　○●○□</pre>
<p>此亦與柳詞同，惟前段起句不押韻，又，前後段第八、九句俱二字一讀，下作五字一句、四字一句異。</p>
<p>又一體　雙調九十一字，前段九句四平韻，後段八句五平韻</p>
<div>《梅苑》無名氏</div>
<pre>瓊結苞。酥凝蕊。粉心輕點胭脂。疑是素娥妝罷。玉翠低垂。
○●○　○○●　●○○●○□　○●●○○●　●●○□
化工深意。巧付與、別個標儀。怎奈向、風寒景裏。獨是開時。
●○○●　●●●　●●○□　●●●　○○●●　●●○□
緣何不與春期。此花又、豈肯爭競芳菲。疑雨恨煙。忍見嶺畔江湄。
○○●●○□　●○●　●●○●○□　○●●○　●●●●○□
冷姿幽豔。曾不許、霜雪相欺。只恐向、笛聲怨處。吹落殘枝。
●○○●　○●●　○●○□　●●●　●○●●　○●○□</pre>
<p>此詞前段第四句六字、第五句四字，與柳詞同，後段第三句四字、第四句六字，與曹詞同，句讀參差，採以備體。</p>
<p>又一體　雙調九十一字，前後段各八句，五平韻</p>
<div>趙長卿</div>
<pre>露華清。天氣爽、新秋已覺涼生。朱戶小窗。坐來低按秦箏。
●○□　○●●　○○●●○□　○●●○　●○○●○□
幾多妖豔。都總是、白雪餘聲。那更似、肌膚韻勝。體段輕盈。
●○○●　○●●　●●○□　●●●　○○●●　●●○□
照人雙眼偏明。況周郎、自來多病多情。把酒為伊。再三著意須聽。
●○○●○□　●○○　●○○●○□　●●●○　●○●●○□
銷魂無語。一任側耳與心傾。是我不卿卿。更有誰可卿卿。
○○○●　●●●●●○□　●●●○○　●●○●○□</pre>
<p>此詞前段起句用韻，前後段第二句俱作上三下六句法，與柳詞同，前後段第三、四句四字、六字，又與曹詞同，其後段第六句不作上三下四句法，第七句五字、第八句六字，則與各家俱異。採以備體，不可為法。<br>
</p>
</body>
</html>
