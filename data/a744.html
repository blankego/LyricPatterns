<html>
<head>
<title>青門飲</title>
<meta http-equiv="Content-Type" content="text/html; charset=utf-8">
</head>

<body>

<p>調見《淮海詞》。黃裳詞，亦名《青門引》，然與《青門引》令詞不同。</p>
<p>雙調一百七字，前段十二句四仄韻，後段十一句五仄韻</p>
<div>秦觀</div>
<pre>風起雲間。雁橫天末。嚴城畫角。梅花三奏。
○●○○　●○○●　○○●●　⊙○○■
塞草西風。凍雲籠月。窗外曉寒輕透。
●●○○　●○○●　○●●○○■
人去香猶在。孤衾擁、長閑餘繡。恨與宵長。一夜熏爐。添盡香獸。
⊙●○○●　⊙○◎　○○○■　●◎○⊙　◎◎⊙⊙　○◎○■
前事空勞回首。雖夢斷春歸。相思依舊。湘瑟聲沈。庾梅信斷。誰念畫眉人瘦。
⊙●⊙○○■　○●●○○　⊙○○■　⊙●○○　●○◎●　⊙●●○○■
一句難忘處。怎忍辜、耳邊輕咒。任人攀折。可憐又學。章台楊柳。
◎●○○●　●◎○　◎○○■　●⊙○◎　◎○●●　○○○■</pre>
<p>此調以此詞為正體，黃裳詞正與此同。若曹詞、無名氏詞之減字，皆變格也。按，黃詞，後段第六句〔且看翠園紅繞〕，且字仄聲；第十句〔丹台夢覺〕，丹字平聲。譜內可平可仄據此，餘參所採二詞。</p>
<p>又一體　雙調一百五字，前段十二句五仄韻，後段十句四仄韻</p>
<div>曹組</div>
<pre>山靜煙沈。岸空潮去。晴天萬里。飛鴻南渡。
○●○○　●○○■　○○●●　○○○■
冉冉黃花。翠翹金鈿。還是倚風凝露。
●●○○　●○○●　○●●○○■
歲歲青門飲。盡龍山高陽儔侶。舊賞成空。回首舊遊。人在何處。
●●○○●　●○○○○○■　●●○○　○●●○　○●○■
此際誰憐萍泛。空自感光陰。暗傷羈旅。醉裏悲歌。夜深驚夢。無奈覺來情緒。
●●○○○●　○●●○○　●○○■　●●○○　●○○●　○●●○○■
孤館昏還曉。厭時聞、南樓鐘鼓。淚眼臨風。腸斷望中歸路。
○●○○●　●○○　○○○■　●●○○　○●●○○■</pre>
<p>此與秦詞同，惟前段第二句押韻，換頭句不押韻，後結減二字，作四字一句、六字一句異。</p>
<p>又一體　雙調一百六字，前段十二句四仄韻，後段十一句五仄韻</p>
<div>《花草粹編》無名氏</div>
<pre>邊馬嘶風。漢旗翻雪。彤雲又吐。一干殘照。
○●○○　●○○●　○○●●　●○○■
古木連空。亂山無數。行盡暮沙衰草。
●●○○　●○○●　○●●○○■
星斗橫幽館。夜無眠、燈花空老。霧濃香鴨。冰凝淚燭。霜天難曉。
○●○○●　●○○　○○○■　●○○●　○○●●　○○○■
長記小妝才了。一杯未盡。離懷多少。醉裏秋波。夢中朝雨。都是醒時煩惱。
○●●○○■　●○●●　○○○■　●●○○　●○○●　○●●○○■
料有牽情處。忍思量。耳邊曾道。甚時躍馬歸來。認得迎門輕笑。
●●○○●　●○○　●○○■　●○●●○○　●●○○○■</pre>
<p>此亦秦詞體，惟後段第二句減一字，結作六字兩句異。<br>
</p>
</body>
</html>
