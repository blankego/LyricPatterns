<html>
<head>
<title>鳳凰臺上憶吹簫</title>
<meta http-equiv="Content-Type" content="text/html; charset=utf-8">
</head>

<body>

<p>《列仙傳拾遺》云：蕭史善吹簫，作鸞鳳之聲，秦穆公有女弄玉，善吹簫，公以妻之，遂教弄玉作鳳鳴，居十數年，鳳凰來止，公為作鳳台，夫婦止其上，數年，弄玉乘鳳，蕭史乘龍去。調名取此。《高麗史‧樂志》一名《憶吹簫》。</p>
<p>雙調九十七字，前段十句四平韻，後段九句四平韻</p>
<div>晁補之</div>
<pre>千里相思。況無百里。何妨暮往朝還。又正是、梅初淡佇。鶯未綿蠻。
⊙●○○　◎○◎●　⊙○◎●○□　◎●●　○○●●　⊙●○□
陌上相逢緩轡。風細細、雲日斑斑。新晴好。得意未妨。行盡青山。
◎◎⊙○◎●　⊙◎◎　⊙●○□　⊙○●　◎◎●⊙　⊙●○□
應攜後房小妓。來為我。盈盈對舞花間。便拌卻、松醪翠滿。蜜炬紅殘。
○⊙◎○◎●　○◎●　⊙○◎●○□　●⊙●　○○●●　◎●○□
誰信輕鞍射虎。清世裏、曾有人閑。都休說。簾外夜久春寒。
⊙●⊙○◎●　⊙◎◎　⊙●○□　⊙○●　⊙◎●●○□</pre>
<p>此調以晁詞為正體，若曹詞以下，或添聲、或減字，皆變體也。此詞前後段第四句，皆上三下四七字，前結三字一句、四字兩句，後結三字一句、六字一句，權無染、侯寘、張炎、彭履道詞，俱如此填。按，張詞，前段第四句〔猶記得、琵琶半面〕，猶字平聲；權詞，後段第一句〔應是飛瓊弄玉〕，飛字平聲；侯詞，第二、三句〔湘裙窄，一鉤龍麝隨鞍〕，一字仄聲，龍字平聲；彭詞，第八、九句〔石城曉，數聲又遞寒砧〕，石字仄聲。譜內可平可仄據此，餘參下詞。惟張台卿詞，起二句平仄全異，故不校注。</p>
<p>又一體　雙調九十七字，前段十句四平韻，後段十句五平韻</p>
<div>曹勳</div>
<pre>碧玉煙塘。絳羅豔卉。朱清炎馭升陽。正應運、真人誕節。寶緒靈光。
●●○○　●○●●　○○○●○□　●●●　○○●●　●●○□
海宇均頒湛露。環佩拱、北極稱觴。歡聲浹。三十六宮。齊奉披香。
●●○○●●　○●●　●●○□　○○●　○●●○　○●○□
芬芳。寶熏如靄。仙仗捧、椒扉秀繞嬪嬙。上萬壽、雙鬟妙舞。一部絲簧。
○□　●○○●　○●●　○○●●○□　●●●　○○●●　●●○□
花滿蓬萊殿裏。光照坐、樽俎生涼。南山祝。常對化日舒長。
○●○○●●　○●●　○●○□　○○●　○●●●○□</pre>
<p>此詞句讀悉同晁詞，惟換頭句藏短韻異。</p>
<p>又一體　雙調九十七字，前段十句四平韻，後段九句四平韻</p>
<div>張台卿</div>
<pre>長天霞散。遠浦潮平。危欄注目江皋。長記年年榮遇。同是今朝。
○○○●　●●○○　○○●●○□　○●○○○●　○●○□
金鑾兩回命相。對清光、頻許揮毫。雍容久。正茶杯初賜。香袖時飄。
○○●○●●　●○○　○●○□　○○●　●○○○●　○●○□
歸去玉堂深夜。泥封罷。金蓮一寸才燒。帝語叮嚀曾被。華袞親褒。
○●●○○●　○○●　○○●●○□　●●○○○●　○●○□
如今漫勞夢想。歎塵跡、杳隔仙鼇。無聊意。強當歌對酒怎消。
○○●○●●　●○●　●●○□　○○●　●○○●●●□</pre>
<p>此與晁詞同，惟前後段第四句各減一字，第九句各添一字異。此詞前段起二句第二字，平仄與各家異，若起句作第二句，便與晁詞同，恐有傳寫之訛，故不彙校入圖。</p>
<p>又一體　雙調九十六字，前段十句四平韻，後段九句四平韻</p>
<div>吳元可</div>
<pre>更不成愁。何曾是醉。豆花雨後輕陰。似此心情自可。多了閑吟。
●●○○　○○●●　●○●●○□　●●○○●●　○●○□
秋在西樓西畔。秋較淺、不似情深。夜來月。為誰瘦小。塵鏡羞臨。
○●○○○●　○●●　●●○□　●○●　●○●●　○●○□
彈箏舊家伴侶。記雁啼秋水。下指成音。聽未穩、當時自誤。又況如今。
○○●○●●　●●○○●　●●○□　●●●　○○●●　●●○□
那是柔腸易斷。人間事、獨此難禁。雕籠近。數聲別似春禽。
●●○○●●　○○●　●●○□　○○●　●○●●○□</pre>
<p>此亦與晁詞同，惟前段第四句減一字異。</p>
<p>又一體　雙調九十五字，前段十句四平韻，後段十一句五平韻</p>
<div>李清照</div>
<pre>香冷金猊。被翻紅浪。起來慵自梳頭。任寶奩塵滿。日上簾鉤。
○●○○　●○○●　●○○●○□　●●○○●　●●○□
生怕離懷別苦。多少事、欲說還休。新來瘦。非干病酒。不是悲秋。
○●○○●●　○●●　●●○□　○○●　○○●●　●●○□
休休。這回去也。千萬遍陽關。也則難留。念武陵人遠。煙鎖秦樓。
○□　●○●●　○●●○○　●●○□　●●○○●　○●○□
惟有樓前流水。應念我、終日凝眸。凝眸處。從今又添。一段新愁。
○●○○○●　○●●　○●○□　○○●　○○●○　●●○□</pre>
<p>此與晁詞同，惟前後段第四句各減二字，換頭句藏短韻，後段結句添二字、作四字兩句異。按，趙文〔白玉搓成〕詞，前後段第四、五句〔羨司花神女，有此清閒〕、〔怪天上冰輪，移下塵寰〕，換頭句〔憑欄，幾回澹月〕，後結三句〔聊寄與，詩人案頭，冰雪相看〕，正與此同。</p>
<p>又一體　雙調九十五字，前後段各十句，四平韻</p>
<div>張翥</div>
<pre>琪樹鏘鳴。春冰碎落。玉盤珠瀉還停。漸一絲風嫋。照颺青冥。
○●○○　○○●●　●○○●○□　●●○○●　●●○□
疑把紅牙趁節。想有人、記豆銀屏。何須教。琵琶漢女。錦瑟湘靈。
○●○○●●　●●○　●●○□　○○●　○○●●　●●○□
追思舊時勝賞。醉幾度西湖。山館池亭。慣倚歌花月。按舞娉婷。
○○●○●●　●●●○○　○●○□　●●○○●　●●○□
歲晚相逢客裏。且一樽、同慰飄零。君休惜。吳音朔調。盡與吹聽。
●●○○●●　●●○　○●○□　○○●　○○●●　●●○□</pre>
<p>此與李詞同，惟換頭句不藏短韻異。<br>
  <br>
  ▲李清照詞，生怕離懷別苦句，九宮譜作，生怕別愁離苦，宜從 </p>
</body>
</html>
