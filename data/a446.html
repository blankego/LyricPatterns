<html>
<head>
<title>洞仙歌</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。此調有令詞，有慢詞。令詞自八十三字至九十三字，共三十五首。康與之詞，名《洞仙歌令》；潘牥詞，名《羽仙歌》；袁易詞，名《洞仙詞》；《宋史‧樂志》，名《洞中仙》，注林鐘商調，又歇指調；《金詞》注大石調。慢詞自一百十八字至一百二十六字，共五首。柳永《樂章集》〔嘉景〕詞注般涉調，〔乘興閑泛蘭舟〕詞注仙呂調，〔佳景留心慣〕詞注中呂調。按，張綖《詩餘圖譜》，前段六句三韻，後段七句三韻，前後段第三句俱七字，第四句俱九字，前段結句六字，後段結句九字，此令詞正體也，間有攤破、添字句、添韻者，皆從此出，譜中句讀悉據之。</p>
<p>雙調八十三字，前段六句三仄韻，後段七句三仄韻</p>
<div>蘇軾</div>
<pre>冰肌玉骨。自清涼無汗。水殿風來暗香滿。
⊙○◎●　◎⊙○○■　◎●○○●○■
繡簾開、一點明月窺人。人未寢。敧枕釵橫鬢亂。
●○○　◎●⊙●○○　⊙◎●　⊙●⊙○◎■
起來攜素手。庭戶無聲。時見疏星渡河漢。
◎⊙○◎●　⊙●○○　⊙●○○●○■
試問夜如何、夜已三更。金波淡、玉繩低轉。
●◎◎⊙⊙　◎●○○　⊙⊙●　◎○⊙■
但屈指、西風幾時來。又不道、流年暗中偷換。
◎◎◎　⊙⊙●○○　◎◎●　○○●○○■</pre>
<p>宋人填《洞仙歌》令詞者，句讀韻腳，互有異同，惟蘇、辛兩體，填者最多，今以蘇、辛二詞為初體，其餘添字、減字，各以類聚，庶不蒙混。按，張炎〔中峰壁立〕詞，前段結句〔鷗散煙波茂陵苑〕，當是傳寫之訛，多一陵字，張翥〔功名利達〕詞，後段第五句〔自笑萍蹤久無定〕，亦是傳寫之訛，當作〔久自笑、萍蹤無定〕，便合調矣，故此二體，不為編入。又，張肯〔金風玉露〕詞，後段第五句〔咸羨世稀有〕，減二字；第六句〔又堪憐、枝上蟠桃〕，減一字，恐有脫誤，亦不編入。此調前後段第三句第五字，後段第六句第六字，例用仄聲，若換平聲，便不協律，金、元大石調曲子亦如此。譜內可平可仄，悉參所採諸詞，惟晁補之〔今年閏好〕詞，前段第二句〔怪重陽菊早〕，菊字仄聲；京鏜〔三年綿裏〕詞，前段第二句〔見重陽藥市〕，藥字仄聲，此蓋以入作平，故不注可仄。又，晁補之〔青煙羃處〕詞，前段第三句〔永夜閑階臥桂影〕，桂字仄聲；《梅苑》〔摧殘萬物〕詞，前後段第三句〔待得春來是早晚〕、〔只這些兒意不淺〕，早字、不字俱仄聲，皆非定格。又，阮閱詞，前段第四句〔見伊底〕，底字仄聲；王字中〔深庭夜寂〕詞，後段起句〔迎人巧笑道〕，巧字仄聲；汪元量詞，後段第四句〔桑枝才長〕，枝字平聲，長字仄聲；辛棄疾詞，結句〔他家有個西子〕，個字仄聲。查宋詞諸家，平仄無如此者，故亦不與參校。</p>
<p>又一體　雙調八十三字，前段六句四仄韻，後段七句三仄韻</p>
<div>葛郯</div>
<pre>璚樓十二。無限神仙侶。紫紱丹麾彩鸞馭。
○○●■　○●○○■　●●○○●○■
步虛聲杳靄、碧落天高。微雲澹。點破瑤階白露。
●○○●●　●●○○　○○●　●●○○●■
暗香來水閣。冰簟紗廚。一枕風輕自無暑。
●○○●●　○●○○　●●○○●○■
更上水晶簾、斗掛欄杆。銀河淺、天孫將度。
●●●○○　●●○○　○○●　○○○■
終不如、歸去在苕川。看千頃菰蒲、亂鳴秋雨。
○●○　○●●○○　●○●○○　●○○■</pre>
<p>此與蘇詞同，惟前段起句押韻，第四句及後段結句作上五下四句法異。</p>
<p>又一體　雙調八十三字，前段六句三仄韻，後段七句四仄韻</p>
<div>張炎</div>
<pre>野鵑啼月。便角巾還第。輕擲詩瓢趁流水。
●○○●　●●○○■　○●○○●○■
最無端、小院寂歷春空。門自掩。柳發離離如此。
●○○　●●●●○○　○●●　●●○○○■
可惜歡娛地。雨冷雲昏。不見當時譜銀字。
●●○○■　●●○○　●●○○●○■
舊曲怯重翻、總是愁思。淚痕灑、一簾花碎。
●●●○○　●●○○　●○●　●○○■
夢沈沈、不道不歸來。尚錯門桃根、醉還醒未。
●○○　●●●○○　●●●○○　●○○■</pre>
<p>此與蘇詞同，惟換頭句押韻，結句作上五下四句法異。</p>
<p>又一體　雙調八十三字，前段六句三仄韻，後段七句三仄韻</p>
<div>辛棄疾</div>
<pre>婆娑欲舞。怪青山歡喜。分得清溪半篙水。
○○●●　●○○○■　○●○○●○■
記平沙鷗鷺、落日漁樵。湘江上。風景依然如此。
●○○○●　●●○○　○○●　○●○○○■
東籬多種菊。待學淵明。酒趣詩情不相似。
○○○●●　●●○○　●●○○●○■
十里漲春波、一棹歸來。只做得、五湖范蠡。
●●●○○　●●○○　●●●　●○●■
是則是、一般弄扁舟。爭知道、他家有個西子。
●●●　●○●○○　○○●　○○●●○■</pre>
<p>此與蘇詞同，惟前段第四句作上五下四句讀小異。宋詞如此填者甚多。</p>
<p>又一體　雙調八十三字，前段六句四仄韻，後段七句四仄韻</p>
<div>汪元量</div>
<pre>西園春暮。亂草迷行路。風捲殘花墮紅雨。
○○○■　●●○○■　○●○○●○■
念舊巢燕子、飛傍誰家。斜陽外。長笛一聲今古。
●●○●●　○●○○　○○●　○●●○○■
繁華流水去。舞歇歌沈。忍見遺鈿種香土。
○○○●■　●●○○　●●○○●○■
漸橘樹方生、桑枝才長。都付與、沙門為主。
●●●○○　○○○●　○●●　○○○■
便關防、不放貴遊來。又突兀梯空、楚王宮宇。
●○○　●●●○○　●●●○○　●○○■</pre>
<p>此與辛詞同，惟前後段起句俱押韻，後段結句作上五下四句法異。</p>
<p>又一體　雙調八十三字，前段六句三仄韻，後段七句三仄韻</p>
<div>劉一止</div>
<pre>細風輕霧。鎖山城清曉。冷蕊疏枝為誰好。
●○○●　●○○○■　●●○○●○■
對斜橋孤驛、流水濺濺。無限意。清影徘徊自照。
●○○○●　○●○○　○●●　○●○○●■
何郎空立馬。惱亂餘香。綺思憑花更娟妙。
○○○●●　●●○○　●●○○●○■
腸斷處、天涯路遠音稀。行人怨、角聲吹老。
○●●　○○●●○○　○○●　●○○■
歎客裏、經春又三年。向月地雲階、負伊多少。
●●●　○○●○○　●●●○○　●○○■</pre>
<p>此亦汪詞體，惟前後段起句不用韻，後段第四句作上三下六句法異。</p>
<p>又一體　雙調八十三字，前段六句三仄韻，後段七句四仄韻</p>
<div>趙長卿</div>
<pre>黃花滿地。庭院重陽後。天氣淒清透襟袖。
○○●●　○●○○■　○●○○●○■
動離情、最苦旅館蕭條。那堪更。風剪凋零飛柳。
●○○　●●●●○○　●○●　○●○○○■
臨岐曾執手。囑付叮嚀。知會別來念人否。
○○○●■　●●○○　○●●○●○■
為多情、生怕分離。教知道、准擬別來消瘦。
●○○　○●○○　○○●　●●●○○■
甚苦苦、促裝赴歸期。要趁他、橘綠橙黃時候。
●●●　●○●○○　●●○　●●○○○■</pre>
<p>此與蘇詞同，惟後段第四句減二字，第五句添二字異。以上七詞，俱八十三字者，內以蘇、葛、張、辛、汪五詞為正體，句讀齊整，可以按譜。若劉詞、趙詞之句讀參差，亦變格也。</p>
<p>又一體　雙調八十二字，前段六句三仄韻，後段七句三仄韻</p>
<div>京鏜</div>
<pre>三年錦裏。見重陽藥市。車馬喧闐管弦沸。
○○●●　●○○●■　○●○○●○■
笑籬邊孤寂、臺上疏狂。爭得似。此日西南都會。
●○○○●　○●○○　○●●　●●○○○■
癡兒官事了。樂與民同。況值高秋好天氣。
○○○●●　●●○○　●●○○●○■
不羞華髮、不照衰顏。聊滿插、黃花一醉。
●○●●　●●○○　○●●　○○●■
道物外高人有時來。問混雜龍蛇、個中誰是。
●●●○○●○○　●●●○○　●○○■</pre>
<p>此與辛詞同，惟後段第四句減一字異。</p>
<p>又一體　雙調八十二字，前段六句三仄韻，後段八句三仄韻</p>
<div>吳文英</div>
<pre>花中慣識。壓架瓏璁雪。可見湘英間琅葉。
○○●●　●●○○■　●●○○●○■
恨春風將了、染額人歸。留得個。嫋嫋垂香帶月。
●○○○●　●●○○　○●●　●●○○●■
鵝兒真似酒。我愛幽芳。還比酴醾又嬌絕。
○○○●●　●●○○　○●○○●○■
自種古松根。待黃龍。亂飛上、蒼髯五鬣。
●●●○○　●○○　●○●　○○●■
更老仙、添與筆端春。敢喚起桃花、問誰優劣。
●●○　○●●○○　●●●○○　●○○■</pre>
<p>此亦與辛詞同，惟後段第五句減一字，作三字句異。　以上二詞，俱八十二字，採以備體。</p>
<p>又一體　雙調八十四字，前段六句三仄韻，後段八句三仄韻</p>
<div>晏幾道</div>
<pre>春殘雨過。綠暗東池道。玉豔藏羞媚赬笑。
○○●●　●●○○■　●●○○●○■
記當時、已恨飛鏡歡疏。那至此。仍苦題花信少。
●○○　●●○●○○　●●●　○●○○●■
連環情未已。物是人非。月下疏梅似伊好。
○○○●●　●●○○　●●○○●○■
淡秀色、黯寒香。粲若春容。何心顧、閑花凡草。
●●●　●○○　●●○○　○○●　○○○■
但莫使、情隨歲華遷。便杳隔秦源、也須能到。
●●●　○○●○○　●●●○○　●○○■</pre>
<p>此與蘇詞同，惟後段第四句添一字、攤破句法，作兩句異。按，蘇軾〔江南臘盡〕詞，後段第四、五句〔斷腸是、飛絮時，綠葉成陰〕；又，辛棄疾〔飛流萬壑〕詞，〔便此地、結吾廬，待學淵明〕；蔣捷詞，〔更誰家、鸞鏡裏，貪學纖娥〕，正與此同。</p>
<p>又一體　雙調八十四字，前段六句四仄韻，後段八句三仄韻</p>
<div>李元膺</div>
<pre>廉纖細雨。殢東風如困。縈斷千絲為誰恨。
○○●●　●○○○■　○●○○●○■
向楚宮一夢、千古悲涼。無處問。愁到而今未盡。
●●○●●　○●○○　○●■　○●○○●■
分明都是淚。泣柳沾花。常與騷人伴孤悶。
○○○●●　●●○○　○●○○●○■
記當年、得意處。酒力方酣。怯輕寒、玉爐香潤。
●○○　●●●　●●○○　●○○　●○○■
又豈識、情懷苦難禁。對點滴簷聲、夜寒燈暈。
●●●　○○●○○　●●●○○　●○○■</pre>
<p>此與晏幾道〔春殘雨過〕詞同，惟前段第五句，多押一韻異。</p>
<p>又一體　雙調八十四字，前後段各七句，四仄韻</p>
<div>《梅苑》無名氏</div>
<pre>梳風洗雨。蘭蕙摧殘後。玉蕊檀芳做霜曉。
○○●●　○●○○■　●●○○●○■
板橋平、溪岸小。月下歸來。乘露冷。贏得清香滿抱。
●○○　○●■　●●○○　○●●　○●○○●■
一枝春在手。細嗅重看。風味人間自然少。
●○○●■　●●○○　○●○○●○■
擬欲問東君、妙語難尋。搜索盡、池塘春草。
●●●○○　●●○○　○●●　○○○■
想不是、詩人賞幽姿。縱竹外橫斜、是誰知道。
●●●　○○●○○　●●●○○　●○○■</pre>
<p>此與張炎詞同，惟前段第四句添一字、攤破句法作兩句，又多押一韻異。</p>
<p>又一體　雙調八十四字，前段六句三仄韻，後段七句三仄韻</p>
<div>黃裳</div>
<pre>世間言笑。天上誰歡聚。河漢涵秋靜無暑。
●○○●　○●○○■　○●○○●○■
望丹霄杳杳、雲屋俄開。緣會遠。空引詩情萬縷。
●○○●●　○●○○　○●●　○●○○●■
彩樓人送目。今夕無雙。巧在靈絲暗相許。
●○○●●　○●○○　●●○○●○■
爽氣馭西風、眾樂難尋。乘槎看、鵲橋初度。
●●●○○　●●○○　○○●　●○○■
過幾刻良時、早已分飛。向月下何辭、十分芳醑。
●●●○○　●●○○　●●●○○　●○○■</pre>
<p>此詞與辛詞同，惟後段第六句添一字，結句作上五下四句法異。</p>
<p>又一體　雙調八十四字，前段六句三仄韻，後段七句三仄韻</p>
<div>周紫芝</div>
<pre>江梅吹盡。更幽蘭香度。可惜濃春為誰住。
○○○●　●○○○■　●●○○●○■
更嫌他、無數輕薄桃花。推不去。偏守定東風一處。
●○○　○●○●○○　○●●　○●●○○●■
病來應怕酒。兩眼常醒。老去羞春欲無語。
●○○●●　●●○○　●●○○●○■
准擬強追隨、管領風光。人生唯、歡期難預。
●●●○○　●●○○　○○●　○○○■
縱留得、梨花做寒食。怎吃他、朝來這般風雨。
●○●　○○●○●　●●○　○○●○○■</pre>
<p>此亦與蘇詞同，惟前段結句添一字異。</p>
<p>又一體　雙調八十四字，前段六句三仄韻，後段七句三仄韻</p>
<div>晁補之</div>
<pre>群芳老盡。海棠花時侯。雨過寒輕好清晝。
○○●●　●○○○■　●●○○●○■
最妖饒一段、全是初開。雲鬟小。塗粉施朱未就。
●○○●●　○●○○　○○●　○●○○●■
全開還自好。駘蕩春餘。百樣宮羅斗繁繡。
○○○●●　○●○○　●●○○●○■
縱無語也、心應恨我來遲。恰柳絮、將春歸後。
●○●●　○○●●○○　●●●　○○○■
醉猶倚柔柯、怯黃昏。這一點愁、須共花同瘦。
●○●○○　●○○　●●●○　○●○○■</pre>
<p>此亦與辛詞同，惟後段第四句添一字，作上四下六句法，第五句作上五下三，結句作上四下五句法異。</p>
<p>又一體　雙調八十四字，前段六句三仄韻，後段七句三仄韻</p>
<div>阮閱</div>
<pre>趙家姊妹。合在昭陽殿。因甚人間有飛燕。
●○●●　●●○○■　○●○○●○■
見伊底、盡道獨步江南。便江北、也何曾慣見。
●○●　●●●●○○　●○●　●○○●■
惜伊情性好。不解嗔人。長帶桃花笑時臉。
●○○●●　●●○○　○●○○●○■
向樽前酒底、見了須歸。似恁地、能得幾回細看。
●○○●●　●●○○　●●●　○●●○●■
待不眨眼兒、覷著伊。將眨眼工夫、看伊幾遍。
●●●●○　●●○　○●●○○　●○●■</pre>
<p>此亦與蘇詞同，惟前段結句減一字，後段第五句添二字異。　以上七詞，俱八十四字者，以晏詞、李詞、無名氏詞為正體，若黃詞、周詞之添一襯字，晁詞、阮詞之句讀參差，皆變格也。</p>
<p>又一體　雙調八十五字，前段六句三仄韻，後段七句三仄韻</p>
<div>京鏜</div>
<pre>東皇著意。妙出妝春手。點綴名花勝於繡。
○○●●　●●○○■　●●○○●○■
向魚鳧國裏、琴鶴堂前。仍共賞。蜀錦堆紅炫晝。
●○○●●　○●○○　○●●　●●○○●■
妖嬈真豔豔。儘是天然。莫恨無香欠檀口。
○○○●●　●●○○　●●○○●○■
幸今年風雨、不苦摧殘。還肯為、遊人再三留否。
●○○○●　●●○○　○●●　○○●○○■
算魏紫姚黃、號花王。若定價收名、未應居右。
●●●○○　●○○　●●●○○　●○○■</pre>
<p>此詞前段與辛棄疾詞同，後段與阮閱詞同。</p>
<p>又一體　雙調八十五字，前段六句三仄韻，後段七句四仄韻</p>
<div>劉子寰</div>
<pre>風饜雨足。也解為花地。收拾浮雲放新霽。
○○●●　●●○○■　○●○○●○■
愛調停小翠、點滴猩紅。新妝了。妃子朝來睡起。
●○○●●　●●○○　○○●　○●○○●■
遙知春有主。整頓歡娛。興在新亭錦圍底。
○○○●■　●●○○　●●○○●○■
便選歌燕趙、授簡鄒枚。須記作、他日城山盛事。
●●○○●　●●○○　○●●　○●○○●■
笑東君、不用管楊花。任飛去天涯、在東風裏。
●○○　●●●○○　●○●○○　●○○■</pre>
<p>此與京鏜詞同，惟後段起句押韻，第六句作上三下五句法異。</p>
<p>又一體　雙調八十五字，前段六句四仄韻，後段七句四仄韻</p>
<div>盧祖皋</div>
<pre>玉肌翠袖。較似酴醾瘦。幾度熏醒夜窗酒。
●○●■　●●○○■　●●○○●○■
問炎州何事、得許清涼。塵不到。一段冰壺剪就。
●○○○●　●●○○　○●●　●●○○●■
晚來庭戶悄。暗數流光。細拾芳英黯回首。
●○○●■　●●○○　●●○○●○■
念日暮江東、偏為魂銷。人易老、幽韻清標似舊。
●●●○○　○●○○　○●●　○●○○●■
正簟紋如水、帳如煙。更奈向、月明露濃時候。
●●○○●　●○○　●●●　●○●○○■</pre>
<p>此與京鏜詞同，惟前後段起句押韻，及後結作上三下六句法異。</p>
<p>又一體　雙調八十五字，前段六句四仄韻，後段八句四仄韻</p>
<div>李元膺</div>
<pre>雪雲散盡。放曉晴庭院。楊柳於人便青眼。
●○●●　●●○○■　○●○○●○■
更風流多致、一點梅心。相映遠。約略顰輕笑淺。
●○○○●　●●○○　○●■　●●○○●■
一年春好處。不在穠芳。小豔疏香最嬌軟。
●○○●●　●●○○　●●○○●○■
到清明時候、百紫千紅。花正亂。已失春風一半。
●○○○●　●●○○　○●■　●●○○●■
早占取韶光、共追遊。但莫管春寒、醉紅自暖。
●●●○○　●○○　●●●○○　●○●■</pre>
<p>此與京鏜詞同，惟前後段第五句，各多押一韻異。</p>
<p>又一體　雙調八十五字，前段六句五仄韻，後段八句四仄韻</p>
<div>《梅苑》無名氏</div>
<pre>蓬萊宮殿。去人間三萬。玉體仙娥有誰見。
○○○■　●○○○■　●●○○●○■
被月朋雪友、邀下瓊樓。溪橋畔。相對寒光淺淺。
●●○●●　○●○○　○○■　○●○○●■
一般天上格。獨帶真香。冰麝猶嫌未清遠。
●○○●●　●●○○　○●○○●○■
似太真望幸、一餉銷凝。愁未慣。消瘦難禁素練。
●●○●●　●●○○　○●■　○●○○●■
又只恐、東風破寒來。伴神女同歸、閬峰仙苑。
●●●　○○●○○　●○●○○　●○○■</pre>
<p>此與李元膺〔雪雲散盡〕詞同，惟前段起句押韻異。</p>
<p>又一體　雙調八十五字，前段六句五仄韻，後段八句五仄韻</p>
<div>晁補之</div>
<pre>年年青眼。為江梅腸斷。一句新詩思無限。
○○○■　●○○○■　●●○○●○■
向碧瓊枝上、白玉葩中。春猶淺。一點龍香清遠。
●●○○●　●●○○　○○■　●●○○○■
誰拋傾國豔。昨夜前村。都恐東皇未曾見。
○○○●■　●●○○　○●○○●○■
正倚牆紅杏、芳意濃時。驚千片。何許飄零仙館。
●●○○●　○●○○　○○■　○●○○○■
待冰雪叢中、看奇姿。乍一笑能回、上林冬暖。
●○●○○　●○○　●●●○○　●○○■</pre>
<p>此亦與李元膺〔雪雲散盡〕詞同，惟前後段起句，各押韻異。</p>
<p>又一體　雙調八十五字，前段七句三仄韻，後段八句三仄韻</p>
<div>李邴</div>
<pre>一團嬌軟。是將春揉做。撩亂隨風到何處。
●○○●　●○○○■　○●○○●○■
自長亭、人去後。煙草萋迷。歸來了。裝點離愁無數。
●○○　○●●　○●○○　○○●　○●○○○■
飄揚無個事。剛被縈牽。長是黃昏怕微雨。
○●○●●　○●○○　○●○○●○■
記那回、深院靜。簾幕低垂。花陰下、霎時留住。
●●○　○●●　○●○○　○○●　●○○■
又只恐、伊家太輕狂。驀地便和春、帶將歸去。
●●●　○○●○○　●●●○○　●○○■</pre>
<p>此亦蘇、辛詞體，惟前後段第四句各添一字、攤破句法、作兩句異。按，管鑒詞，前段第四句〔剪姚黃、移魏紫〕，後段第四句〔寶盆翻、銀燭爛〕，正與此同。</p>
<p>又一體　雙調八十五字，前段七句五仄韻，後段八句三仄韻</p>
<div>《梅苑》無名氏</div>
<pre>摧殘萬物。不忍臨軒檻。待得春來是早晚。
○○●●　●●○○■　●●○○●●■
向紛紛、雪裏開。一枝見。清香滿。漏泄東君先綻。
●○○　●●○　●○■　○○■　●●○○○■
暗香浮動。疏影橫斜。只這些兒意不淺。
●○○●　○●○○　●●○○●●■
怎禁他、淡淡地。勻粉彈紅。爭些兒、羞殺桃腮杏臉。
●○○　●●●　○●○○　○○○　○●○○●■
為傳語、東風共垂楊。奈辛苦、千絲萬絲撩亂。
●○●　○○●○○　●○●　○○●○○■</pre>
<p>此即李邴詞體，惟前段第五句減一字、多押一韻，第六句多押一韻，後段起句減一字，第六句添二字異。</p>
<p>又一體　雙調八十五字，前段六句三仄韻，後段八句三仄韻</p>
<div>黃庭堅</div>
<pre>月中丹桂。自風霜難老。閱盡人間盛衰早。
●○○●　●○○○■　●●○○●○■
望中秋、才有幾日十分圓。霾風雨。雲表常如永晝。
●○○　○●●●●○○　○○●　○●○○●■
不得文章力。白首防秋。誰念雲中上功守。
●●○○●　●●○○　○●○○●○■
正注意、得人雄。靜掃河西。應難指、五湖歸棹。
●●●　●○○　●●○○　○○●　●○○■
問持節馮唐、幾時來。看再策勳名、印窠如斗。
●○●○○　●○○　●●●○○　●○○■</pre>
<p>此與晏幾道〔春殘雨過〕詞同，惟前段第五句添一字，後段第七句作上五下三句法異。</p>
<p>又一體　雙調八十五字，前段六句三仄韻，後段八句三仄韻</p>
<div>晁補之</div>
<pre>青煙幕處。碧海飛金鏡。永夜閑階臥桂影。
○○●●　●●○○■　●●○○●●■
露涼時、零亂多少寒螿。神京遠。惟有藍橋路近。
●○○　○●○●○○　○○●　○●○○●■
水晶簾不下。雲母屏開。冷浸佳人淡脂粉。
●○○●●　○●○○　●●○○●○■
待都將、許多明月。付與金樽。投曉共、流霞傾盡。
●○○　●○○●　●●○○　○●●　○○○■
更攜取胡床、上南樓。看玉做人間、素秋千頃。
●○●○○　●○○　●●●○○　●○○■</pre>
<p>此與蘇詞同，惟後段第四句添二字、攤破句法，作兩句異。以上十詞，俱八十五字者，內以京鏜、劉子寰、盧祖皋三詞為一類，李元膺、無名氏、晁補之三詞為一類，李邴、無名氏二詞為一類，均為正體，若黃庭堅〔月中丹桂〕詞，晁補之〔青煙羃處〕詞，句讀參差，皆變格也。</p>
<p>又一體　雙調八十六字，前段六句三仄韻，後段八句三仄韻</p>
<div>吳文英</div>
<pre>芳辰良宴。人日春朝並。細縷青絲裹銀餅。
○○○●　○●○○■　●●○○●○■
更玉犀金彩、沾座分簪。歌圍暖。梅靨桃唇鬥勝。
●○○○●　○●○○　○○●　○●○○●■
露房花曲折。鶯入新年。添個宜男小山枕。
●○○●●　○●○○　○●○○●○■
待枝上、飽東風。結子成陰。藍橋去、還覓瓊漿一飲。
●○●　●○○　●●○○　○○●　○●○○●■
料別館、西湖最情濃。爛畫舫月明、醉袍宮錦。
●●●　○○●○○　●●●●○　●○○■</pre>
<p>後段第四句，校蘇詞添一字、攤破句法、作兩句，第六句本蘇詞，第五句又添二字異。按，宋呂直夫詞，〔這言語、便夢裏，也在心頭，重相見、不知伊瘦儂瘦〕；楊炎昶詞，〔願從今、江海上，日日韶華，桃李徑、總為人間種就〕；又一首，〔但如今、經國手，袖裏偷閒，天不管、怎得關河事了〕，正與此同。</p>
<p>又一體　雙調八十六字，前段七句四仄韻，後段七句三仄韻</p>
<div>蔡伸</div>
<pre>鶯鶯燕燕。本是於飛伴。風月佳時阻幽願。
○○●■　●●○○■　○●○○●○■
但人心、堅固後。天也憐人。相逢處。依舊桃花人面。
●○○　○●●　○●○○　○○●　○●○○○■
綠窗攜手乍。簾幕重重。燭影搖紅夜將半。
●○○●●　○●○○　●●○○●○■
對樽前如夢、欲語魂驚。語未竟、已覺衣襟淚滿。
●○○○●　●●○○　●●●　●●○○●■
我只是、相思特特來。這度更休推、後回相見。
●●●　○○●●○　●●●○○　●○○■</pre>
<p>前段第五句，校蘇詞添二字，與京鏜詞同，惟前段第四句添一字、攤破句法、作兩句異。</p>
<p>又一體　雙調八十六字，前段六句三仄韻，後段八句五仄韻 </p>
<div>林外</div>
<pre>飛梁敧水。虹影澄清曉。橘裏漁村半煙草。
○○○●　○●○○■　●●○○●○■
歎來今往古、物換人非。天地裏。唯有江山不老。
●○○●●　●●○○　○●●　○●○○●■
雨巾風帽。四海誰知我。一劍橫空幾番過。
●○○■　●●○○■　●●○○●○■
按玉龍、嘶未斷。月冷波寒。歸去也、林屋洞門無鎖。
●●○　○●●　●●○○　○●●　○●●○○■
認雲屏煙障、是吾廬。任滿地蒼苔、年年不掃。
●○○○●　●○○　●●●○○　○○●■</pre>
<p>此與吳文英〔芳辰良宴〕詞同，惟後段起句四字，第二句五字，俱押韻異。按，宋楊湜《古今詞話》云，昔有人題此詞於吳江垂虹橋，不書姓名，或疑仙作，傳入禁中，孝宗笑曰：以鎖字押老字，則鎖當音掃，乃閩音也。訪之，果系閩人林外所作。但此詞後段第二、三句〔四海誰知我。一劍橫空幾番過〕，亦哿、個二韻中字，不獨一鎖字也，蓋古以魚、虞、蕭、肴、豪、歌、麻、尤八韻為角聲，皆可通轉，故《淮南招隱士》首章：〔山氣巃嵷兮、石嵯峨，猿狖群笑兮、虎豹嗥〕，四豪與五歌同協，則知此詞我字、過字、鎖字，亦以十九哠與二十哿協，難曰方言，實古韻也。</p>
<p>又一體　雙調八十六字，前後段各七句，三仄韻</p>
<div>《梅苑》無名氏</div>
<pre>斷雲疏雨。冷落空山道。匹馬駸駸又重到。
●○○●　●●○○■　●●○○●○■
望孤村。兩三間、茅屋疏籬。溪水畔。一簇蘆花晚照。
●○○　●○○　○●○○　○●●　●●○○●■
尋思行樂地。事去無痕。回首湘波與天杳。
○○○●●　●●○○　○●○○●○■
歎人生幾度、能醉金釵。青鏡裏、贏得朱顏未老。
●○○●●　○●○○　○●●　○●○○●■
入枝頭、一點破黃昏。問客路春風、為誰開早。
●○○　●●●○○　●●●○○　●○○■</pre>
<p>後段第五句，較蘇詞添二字，與京鏜詞同，惟前段第四句添一字、攤破句法，作兩句異。</p>
<p>又一體　雙調八十六字，前段六句三仄韻，後段八句三仄韻</p>
<div>趙長卿</div>
<pre>芰荷己老。菊與芙蓉未。一夜秋容上岩桂。
●○●●　●●○○■　●●○○●○■
間蘩英、嫩黃染就瓊瑰。開未足。已早香傳十里。
●○○　●○●●○○　○●●　●●○○●■
從前分付處。明月清風。不用斜暉照佳麗。
○○○●●　○●○○　●●○○●○■
歎浮花。徒解詫、淺白深紅。爭似我、瀟灑堆金積翠。
●○○　○●●　●●○○　○●●　○●○○●■
看天闊秋高、露華清。見標致風流、更無塵意。
●○●○○　●○○　●○●○○　●○○■</pre>
<p>後段第五句，校蘇詞添二字，與京鏜詞同，惟後段第四句作三字一句、七字一句異。　以上五詞，俱八十六字者，內以吳詞、蔡詞、林詞為正體，若無名氏詞、趙詞之句讀參差，亦變格也。</p>
<p>又一體　雙調八十七字，前段七句四仄韻，後段八句三仄韻</p>
<div>康與之</div>
<pre>若耶溪路。別岸花無數。欲斂嬌紅向人語。
●○○■　●●○○■　●●○○●○■
與綠荷、相倚恨。回首西風。波淼淼。三十六陂煙雨。
●●○　○●●　○●○○　○●●　○●●○○■
新妝明照水。汀渚生香。不嫁東風被誰誤。
○○○●●　○●○○　●●○○●○■
遣踟躕、騷客意。千里綿綿。仙浪遠、何處淩波微步。
●○○　○●●　○●○○　○●●　○●○○○■
想南浦、潮生畫橈歸。正月曉風清、斷腸凝佇。
●○●　○○●○○　●●●○○　●○○■</pre>
<p>此與李邴詞同，惟後段第六句添二字異。按，謝懋〔愁邊雨細〕詞，前段第四句至結句〔釀輕寒、和暝色，花柳難勝，春自老，誰管啼紅斂翠〕，後段第四、五、六句〔念陽臺、當日事，好伴雲來，因個甚、不入襄王夢裏〕，正與此同。</p>
<p>又一體　雙調八十八字，前段七句三仄韻，後段八句五仄韻</p>
<div>趙長卿</div>
<pre>廣寒宮殿。不在人間世。分付天香與岩桂。
●○○●　●●○○■　○●○○●○■
向西風、搖曳處。數十里始聞。金翠裏。別有出群標緻。
●○○　○●●　●●●●○　○●●　●●●○○■
東園盛事。五畝濃陰芘。必以詩書取榮貴。
○○●■　●●○○■　●●○○●○■
況一門、三秀才。未足欽崇。那更是、異姓同居兄弟。
●●○　○●○　●●○○　●●●　●●○○○■
更細把繁英、祝姮娥。看禹浪飛騰、定應來歲。
●●●○○　●○○　●●●○○　●○○■</pre>
<p>此亦康與之詞體，惟前段第五句添一字、作五字句，後段起句四字、第二句五字異。</p>
<p>又一體　雙調八十八字，前段七句三仄韻，後段八句三仄韻</p>
<div>潘牥</div>
<pre>雕簷綺戶。倚晴空如畫。曾是吳王舊台榭。
○○●●　●○○○■　○●○○●○■
自浣紗人去後。落日平蕪。行雲斷。幾見花開花謝。
●●○○●●　●●○○　○○●　●●○○○■
淒涼欄檻外。一簇青山。多少圖王共爭霸。
○○○●●　●●○○　○●○○●○■
莫閒愁、金杯瀲灩。對酒當歌。歡娛地、夢中瞢騰休話。
●○○　○○●●　●●○○　○○●　●○○○○■
漸倚遍西風、晚潮生。明月裏、鷺鷥背人飛下。
●●●○○　●○○　○●●　●○●○○■</pre>
<p>此即康與之詞體，惟後段第四句添一字，後結句法異。以上二詞，俱八十八字者，句讀參差，採入譜中，聊以備體。</p>
<p>又一體　雙調九十三字，前段七句四仄韻，後段七句三仄韻</p>
<div>《梅苑》無名氏</div>
<pre>廣寒曉駕。姑射尋仙侶。偷被霜華送將去。
●○●●　○●○○■　○●○○●○■
過越嶺、棲息南枝。勻妝面、凝酥輕聚。
●●●　○●○○　○○●　○○○■
愛橫管、孤吹隴頭聲。盡拌得幽香、為君分付。
●○●　○●●○○　●○●○○　●○○■
水亭山驛。衰草斜陽。無限行人斷腸處。
●○○●　○●○○　○●○○●○■
盡為我、留得多情。何須待、春風相顧。
●●●　○●○○　○○●　○○○■
任倒斷、深思向梨花。也無奈、寒食幾番春雨。
●●●　○○●○○　●○●　○●●○○■</pre>
<p>此詞起結與蘇詞同，而中間添字甚多，採之《梅苑》，北宋人作也。前後段句讀，最為整齊，惜無別首宋詞可校。以上三十五詞，俱為《洞仙歌》令詞，挨字編次中，仍為分類，此調之源流正變，盡於此矣。</p>
<p>又一體　雙調一百十八字，前段十句五仄韻，後段十四句九仄韻</p>
<div>柳永</div>
<pre>嘉景。況少年彼此。爭不雨沾雲惹。奈傅粉英俊。夢蘭品雅。
○●　●●○●●　○●●○○■　●●●○●　●○●■
金絲帳暖銀屏亞。並粲枕輕倚。綠嬌紅奼。算一笑。百琲明珠非價。
○○●●○○■　●●●○●　●○○■　●●●　●●○○○■
閒暇。每只向、洞房深處。痛憐極寵。似覺些子輕孤。早恁背人沾灑。
○■　●●●　●○○●　●○●●　●●○●○○　●●●○○■
從來嬌縱多猜訝。更對剪香雲。要深心同寫。愛印了雙眉。索人重畫。
○○○●○○■　●●●○○　●○○○■　●●●○○　●○○■
忍負豔冶。斷不等閒輕舍。鴛衾下。願常恁、好天良夜。
●●●■　●●●○○■　○○■　●○●　●○○■</pre>
<p>按，柳永詞三首，亦名《洞仙歌》，實慢詞也。《樂章集》各注宮調，雖字句參差，而音節仿佛，蓋般涉調為黃鐘之羽聲，仙呂調為夷則之羽聲，中呂調為夾鐘之羽聲，同為羽聲，故其聲亦不甚相遠也。但所注宮調，既不相同，字句平仄，自不容相混，填此調者審之。此調慢詞，柳詞共三體，晁詞二首，即仙呂調體之一，因句讀小異，故不參校平仄。</p>
<p>又一體　雙調一百二十三字，前段十一句四仄韻，後段十四句八仄韻</p>
<div>柳永</div>
<pre>乘興。閑泛蘭舟。渺渺煙波東去。淑氣散幽香。滿蕙蘭江渚。
○●　○●○○　●●○○○■　●●●○○　●●○○■
綠蕪平畹。和風輕暖。曲岸垂楊。隱隱隔、桃花塢。芳樹外。閃閃酒旗遙舉。
●○○●　○○○●　●●○○　●●●　○○■　○●●　●●●○○■
羇旅。漸入三吳風景。水村漁浦。閑思更繞神京。拋擲幽會小歡何處。
○■　●●○○○●　●○○■　○●●●○○　○●○●●○○■
不堪獨倚危樓。凝情西望日邊。繁華地、歸程阻。空自歎當時。言約無據。
●○●●○○　○○○●●○　○○●　○○■　○●●○○　○●○■
傷心最苦。佇立對、碧雲將暮。關河遠。怎奈向、此時情緒。
○○●■　●●●　●○○■　○○●　●●●　●○○■</pre>
<p>此與〔嘉景〕詞校，惟前段第二句減一字；第五句添一字；第六、七、八句添二字、攤破句法，作四字三句、六字一句，少押一韻；後段第二句減一字；第五句添二字；第六、七、八句添一字、攤破句法，作六字三句，少押一韻；第十二句添一字。餘皆同。</p>
<p>又一體　雙調一百二十六字，前段十句七仄韻，後段十五句九仄韻</p>
<div>柳永</div>
<pre>佳景留心慣。況少年彼此。風情非淺。有笙歌巷陌。綺羅庭院。
○●○○■　●●○●●　○○○■　●○○●●　●○○■
傾城巧笑如花面。恣雅態、明眸回美盼。同心綰。算國豔仙材。翻恨相逢晚。
○○●●○○■　●●●　○○○●■　○○■　●●●○○　○●○○■
繾綣。洞房悄悄。繡被重重。夜永歡餘。共有海約山盟。記得翠雲偷剪。
●■　●○●●　●●○○　●●○○　●●●●○○　●●●○○■
和鳴彩鳳于飛燕。向柳徑花陰攜手遍。情眷戀。向其間。密約輕憐事何限。
○○●●○○■　●○●○○○●■　○●■　●○○　●●○○●○■
忍聚散。況已結、深深願。願人間天上。暮雲朝雨長相見。
●●■　●●●　○○■　●○○○●　●○○●○○■</pre>
<p>此與〔嘉景〕詞校，惟前段起句添三字；第三句減二字；第七、八句添二字、攤破句法，作八字一句、三字一句，多押一韻；第九、十句添一字，作五字兩句；後段第二句添一字，作四字兩句；第七、八句添一字、攤破句法，作八字一句、三字一句，多押一韻；第九、十句添一字，作三字一句、七字一句；第十一句減一字；第十三句添二字。餘皆同。</p>
<p>又一體　雙調一百二十三字，前段十一句四仄韻，後段十六句七仄韻、一疊韻</p>
<div>晁補之</div>
<pre>當時我醉。美人顏色。如花堪悅。今日美人去。恨天涯離別。
○○●●　●○○●　○○○■　○●●○●　●○○○■
青樓朱箔。嬋娟蟾桂。三五初圓。傷二八、還又缺。空佇立。一望不見心絕。
○○○●　○○○●　○●○○　○●●　○●■　○●●　●●●●○■
心絕。頓成淒涼。千里音塵。一夢歡娛。推枕驚巫山遠。灑淚對湘江闊。
○■疊●○○○　○●○○　●●○○　○●○○○●　●●●○○■
美人不見。愁人看花。心亂含愁。奏綠綺、弦清切。何處有知音。此恨難說。
●○●●　○○●○　○●○○　●●●　○○■　○●●○○　●●○■
怨歌未闋。恐暮雨收、行雲歇。窗梅發。乍似睹、芳容冰潔。
●○●■　●●●○　○○■　○○■　●●●　○○○■</pre>
<p>此與柳永〔乘興，閑泛蘭舟〕詞，大同小異，句讀較為整齊，可以為法。</p>
<p>又一體　雙調一百二十四字，前段十一句五仄韻，後段十八句九仄韻</p>
<div>晁補之</div>
<pre>花恨月惱。更夏牖涼風。冬軒雪皎。閒事不關心。算四時皆好。
○●●■　●●●○○　○○●■　○●●○○　●●○○■
從來又說。春台登覽。人意多同。常是惜、春過了。須痛飲。莫放歡情草草。
○○●●　○○○●　○●○○　○●●　○●■　○●●　●●○○●■
年少。尚憶瑤階。得俊尋芳。驂驔東坡。適見垂鞭。酕醄南陌。又逢低帽。
○■　●●○○　●●○○　○●○○　●●○○　○○○●　●○○■
鶯花蕩眼。功名滿意。無限嬉遊。榮華事、如夢杳。傷富貴浮雲。曾縈懷抱。
○○●●　○○●●　○●○○　○○●　○●■　○●●○○　○○○■
為春醉倒。願花更好。春休老。開口笑。占醉鄉、莫教人到。
●○●■　●○●■　○○■　●●■　●●○　●○○■</pre>
<p>此與〔當時我醉〕詞同，惟前段第二句多一字，後段第三句以下作四字四句，第十五句多押一韻異。以上五字，俱《洞仙歌》慢詞，與令詞截然不同，因調名同，故亦類列。<br>
  <br>
  ▲華中慣識一首，為姜夔詞，作吳文英誤<br>
  ▲可見湘英間琅葉句，可見湘英四字，白石道人歌曲作乍見緗蕤，又待黃龍句，萬氏云，歷查此調，俱用四字，或有脫落，按歌曲，待字下本有看字也<br>
  ▲柳永，嘉景一首，並燦枕輕偎輕倚句，落輕偎字，應從宋本增<br>
  ，又按此用角枕粲兮之語，燦當作粲，又早恁背人淚灑句，淚誤作沾，又愛搵了雙眉索人重畫句，搵誤作印，亦應從宋本改正<br>
  <br>
</p>
</body>
</html>
