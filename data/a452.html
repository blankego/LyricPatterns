<html>
<head>
<title>鶴沖天</title>
<meta http-equiv="Content-Type" content="text/html; charset=utf-8">
</head>

<body>

<p>調見柳永《樂章集》。〔閑窗漏永〕詞，注大石調；〔黃金榜上〕詞，注正宮。與《喜遷鶯》、《春光好》別名《鶴沖天》者不同。</p>
<p>雙調八十四字，前段九句五仄韻，後段八句五仄韻</p>
<div>柳永</div>
<pre>閑窗漏永。月冷霜華墮。悄悄下簾幕。殘燈火。
○○●●　◎●○○■　◎●●○◎　○○■
再三追往事。離魂亂、愁腸鎖。無語沈吟坐。好天好景。未省展眉則個。
●⊙○◎●　○⊙●　○○■　⊙●○○■　●○◎●　◎●●○◎■
從前早是多成破。何況經歲月。相拋嚲。假使重相見。還得似、舊時麼。
○○●●○○■　⊙◎○●●　○○■　●●○○●　○●●　○○■
悔恨無計那。迢迢良夜。自家只恁摧挫。
●●○◎■　⊙○○●　●⊙●◎○■</pre>
<p>此詞換頭句七字，賀鑄〔冬冬鼓動〕詞，正與此同。按，《樂章集》原注大石調，為黃鐘之商聲，與〔黃金榜上〕詞，為黃鐘之宮調者不同，宮調既別，其平仄亦不可強同，故此詞可平可仄，但與賀詞參校，不旁及他詞。賀詞，前段第二句〔花外沈殘漏〕，花字平聲；第三句〔華月萬枝燈〕，華字、燈字俱平聲；第五句〔廣陌衣香度〕，陌字仄聲，香字平聲；第六句〔飛蓋影、相先後〕，蓋字仄聲；第七句〔個處頻回首〕，個字仄聲；第八、九句〔錦坊西去，期約武陵溪口〕，西字、期字、溪字俱平聲；後段第二句〔可堪流浪遠〕，可字仄聲，堪字平聲；第六句〔不似長亭柳〕，亭字平聲；第七、八句〔舞風眠雨，伴我一春消瘦〕，舞字、我字俱仄聲，春字平聲。譜內可平可仄據此。</p>
<p>又一體　雙調八十六字，前段十句六仄韻，後段九句五仄韻</p>
<div>杜安世</div>
<pre>清明天氣。永日愁如醉。台榭綠陰濃。薰風細。
○○○■　●●○○■　○●●○○　○○■
燕子巢方就。盆池小。新荷蔽。恰是逍遙際。單夾衣裳。半攏軟玉肌體。
●●○○●　○○●　○○■　●●○○■　○●○○　●○●●○■
石榴美豔。一撮紅綃比。窗外數修篁。寒相倚。
●○●●　●●○○■　○●●○○　○○■
有個關心處。難相見、空凝睇。行坐深閨裏。懶更妝梳。自知新來憔悴。
●●○○●　○○●　○○■　○●○○■　●●○○　●○○○○■</pre>
<p>此詞前段起句用韻，後段起句作四字一句、五字一句，校柳永〔閑窗漏永〕詞，添二字。</p>
<p>又一體　雙調八十八字，前段九句六仄韻，後段九句五仄韻</p>
<div>柳永</div>
<pre>黃金榜上。偶失龍頭望。明代暫遺賢。如何向。
○○●■　●●○○■　○●●○○　○○■
未遂風雲便。爭不恣遊狂蕩。何須論得喪。才子詞人。自是白衣卿相。
●●○○●　○●●○○■　○○○●■　○●○○　●●●○○■
煙花巷陌。依約丹青屏障。幸有意中人。堪尋訪。
○○●●　○●○○○■　●●●○○　○○■
且恁偎紅倚翠。風流事、平生暢。青春都一晌。忍把浮名。換了淺斟低唱。
●●○○●●　○○●　○○■　○○○●■　●●○○　●●●○○■</pre>
<p>此與〔閑窗漏永〕詞校，前段起句押韻，換頭添三字，作四字一句、六字一句，第五句添一字、作六字句異。<br>
</p>
</body>
</html>
