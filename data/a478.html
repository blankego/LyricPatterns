<html>
<head>
<title>採桑子慢</title>
<meta http-equiv="Content-Type" content="text/html; charset=utf-8">
</head>

<body>

<p>一名《醜奴兒慢》。潘元質詞，有〔愁春未醒〕句，亦名《愁春未醒》；辛棄疾詞名《醜奴兒近》；《花草粹編》無名氏詞名《疊青錢》。</p>
<p>雙調九十字，前後段各九句，五平韻</p>
<div>吳禮之</div>
<pre>金風顫葉。那更餞別江樓。聽淒切、陽關聲斷。楚館雲收。
○○●●　●●●●○□　●○●　○○○●　●●○□
去也難留。萬重煙水一扁舟。錦屏羅幌。多應換得。蓼岸蘋洲。
●●○□　●○○●●○□　●○○●　○○●●　●●○□
凝想恁時歡笑。傷今萍梗悠悠。漫回首、妖嬈何處。眷戀無由。
○●●○○●　○○○●○□　●○●　○○○●　●●○□
先自悲秋。眼前景物只供愁。寂寥情緒。也恨分淺。也悔風流。
○●○□　●○●●●○□　●○○●　●●●●　●●○□</pre>
<p>此調宋詞並用三聲協韻，此獨全押平韻，其平仄無別首可校。</p>
<p>又一體　雙調九十字，前段九句三協韻、一平韻，後段十句一協韻、四平韻</p>
<div>蔡伸</div>
<pre>明眸秀色。別是天真瀟灑。更鬢髮堆雲。玉臉淡拂輕霞。
○○●●　●●○○○◆協●●●○○　●●●●○□
醉裏精神。眾中標格誰能畫。當時攜手。花籠淡月。重門深亞。
●●○○　●○○●○○◆協○○○●　○○●●　○○○◆協
巫峽夢回。已成陳事。豈堪重話。漫贏得、羅襟清淚。鬢邊霜華。
○●●○　●○○●　●○○◆協●○●　○○○●　●○○□　
懷念傷嗟。憑欄煙水渺無涯。秦源目斷。碧雲暮合。難認仙家。
○●○□　○○○●●○□　○○●●　●○●●　○●○□</pre>
<p>此與潘詞、辛詞、無名氏詞，俱用三聲協韻，但潘詞與無名氏詞，於平聲中協一去聲韻，辛詞於上、去聲中協一平聲韻，此則平聲與上、去聲各半，各自成一體，其平仄不必參校。此詞前段第三句、後段第四句俱五字，前段第四句、後段第五句俱六字，亦與潘詞不同。</p>
<p>又一體　雙調九十字，前段九句一協韻、三平韻，後段十句四平韻</p>
<div>潘元質</div>
<pre>愁春未醒。還是清和天氣。對濃綠陰中庭院。燕語鶯啼。
○○●●　○●○○○◆協●○●○○○●　●●○□
數點新荷。翠鈿輕泛水平池。一簾風絮。才晴又雨。梅子黃時。
⊙●○○　●○○●●○□　◎○○●　○○●●　⊙●○□
忍記那回。玉人嬌困。初試單衣。共攜手、紅窗描繡。畫扇題詩。
●●●○　◎○⊙●　⊙●○□　●○●　○○⊙●　◎●○□
怎有而今。半床明月兩天涯。章台何處。多應為我。蹙損雙眉。
●●○○　●○○●●○□　○○○●　⊙○●●　◎●○□</pre>
<p>此詞惟前段第二旬，用本部三聲協韻，以下則全押平韻矣。吳文英〔東風未起〕詞、〔空濛乍斂〕詞，及無名氏〔夏日正長〕詞，俱與此同。按，〔東風未起〕詞，前段第五句〔鉤捲晴絲〕，鉤字平聲；結句〔客思鷗輕〕，客字仄聲；後段第二句〔倡紅冶翠〕，倡字平聲，冶字仄聲；第五句〔天澹無情〕，天字平聲；第九句〔越山更上〕，越字仄聲。又按，〔空濛乍斂〕詞，前段第七句〔天虛鳴籟〕，天字平聲；後段第三句〔越女低鬟〕，越字仄聲；第四句〔算堪羨煙沙白鷺〕，白字仄聲；結句〔雲海人間〕，雲字平聲。譜內可平可仄據此。無名氏詞，前後段起句及後段第六句，平仄全異，當是又一體，存以備考，不必參校。</p>
<p>又一體　雙調九十字，前段八句三仄韻、一協韻，後段十句四仄韻</p>
<div>辛棄疾</div>
<pre>千峰雲起。驟雨一霎時價。更遠樹斜陽。風景怎生圖畫。
○○○●　●●●●○■　●●●○○　○●●○○■
青旗賣酒。山那畔、別有人家。只消山水光中。無事過這一夏。
○○●●　○●●　●●○◇協●○○●○○　○●●●●■
午睡醒時。松窗竹戶。萬千瀟灑。看野鳥飛來。又是一般閒暇。
●●○○　○○●●　●○○■　○●●○○　●●●○○■
卻怪白鷗。覷著人、欲下未下。舊盟都在。新來莫是。別有說話。
●●●○　●●○　●●●■　●○○●　○○●●　●●●■</pre>
<p>此詞於上、去聲韻中，協一平韻，與諸家不同。其前段第六句、後段第七句，俱作上三下四句法，前段第七、八、九句，作六字兩句，亦與諸家微異。汲古閣本，此詞脫落甚多，今從蕉雪堂鈔本訂正。</p>
<p>又一體　雙調八十九字，前段九句一協韻、三平韻，後段十句四平韻</p>
<div>《花草粹編》無名氏</div>
<pre>夏日正長。無奈如焚天氣。火雲聳、奇峰天外。未雨先雷。
●●●○　○●○○○◆協●○●　○○○●　●●○□
畏日流金。六龍高駕火輪飛。紋簟紗廚。風車漫攬。月扇空揮。
●●○○　●○○●●○□　○●○○　○○●●　●●○□
金爐煙細。午風輕轉。堪避炎威。漸涼生池閣。捲起簾幕珠璣。
○○○●　●○○●　○●○□　●○○○●　●●○●○□
嬌娥美麗。天然秀色冰肌。玉欄深徑。荷香旖旎。玉管聲齊。
○○●●　○○●●○□　●○○●　○○●●　●●○□</pre>
<p>此亦與潘詞同，惟後段第四、五句，作五字一句、六字一句，第七句減一字異。</p>
</body>
</html>
