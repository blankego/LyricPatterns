<html>
<head>
<title>中興樂</title>
<meta http-equiv="Content-Type" content="text/html; charset=utf-8">
</head>

<body>

<p>見《花間集》。牛希濟詞有〔淚濕羅衣〕句，句《濕羅衣》。</p>
<p>雙調四十一字，前段五句三平韻、兩仄韻，後段五句四仄韻、一平韻</p>
<div>毛文錫</div>
<pre>豆蔻花繁煙豔深。丁香軟結同心。翠鬟女。相與。共淘金。
●●○○○●□　○○●●○□　●○■　○■　●○□
紅蕉葉裏猩猩語。鴛鴦浦。鏡中鸞舞。絲雨。隔荔枝陰。
○○●●○○■　○○■　●○○■　○■　●●○□</pre>
<p>此詞六仄韻，即間入平韻之內。舊譜失注，今照《詞堧》本點定。</p>
<p>又一體　雙調四十二字，前段四句三平韻，後段五句三平韻</p>
<div>牛希濟</div>
<pre>池塘暖碧浸晴暉。濛濛柳絮輕飛。紅蕊凋來。醉夢還稀。
○○●●●○□　○○●●○□　○●○○　●●○□
春雲空有雁歸。珠簾垂。東風寂寞。恨郎拋擲。淚濕羅衣。
○○○●●□　○○□　○○●●　●○○●　●●○□</pre>
<p>此詞不間入仄韻，兩結句讀亦與毛詞異。李珣兩段者，即照此體填。</p>
<p>又一體　雙調八十四字，前後段各九句六平韻</p>
<div>李珣</div>
<pre>後庭寂寞日初長。翩翩蝶舞紅芳。繡簾垂地。金鴨無香。誰知春思如狂。
●○●●●○□　○○●●○□　●○○●　○●○□　○○○●○□
憶蕭郎。等閒一去。程遙信斷。五嶺三湘。
●○□　●○●●　○○●●　●●○□
休開鸞鏡學宮妝。可能更理笙簧。倚屏凝睇。淚落成行。手尋裙帶鴛鴦。
○○○●●○□　●○●●○□　●○○●　●●○□　●○○●○□
暗思量。忍辜前約。教人花貌。虛老風光。
●○□　●○○●　○○○●　○●○□</pre>
<p>此詞前後段，即牛詞體加一疊，但〔繡簾垂地〕、〔倚屏凝睇〕，平仄與牛詞小異。</p>
</body>
</html>
