<html>
<head>
<title>魚游春水</title>
<meta http-equiv="Content-Type" content="text/html; charset=utf-8">
</head>

<body>

<p>《復齋漫錄》：政和中，一中貴使越州回，得詞于古碑，無名無譜，錄以進御，命大晟府填腔，因詞中語，賜名《魚游春水》。</p>
<p>雙調八十九字，前後段各八句，五仄韻</p>
<div>無名氏</div>
<pre>秦樓東風裏。燕子還來尋舊壘。餘寒猶峭。紅日薄侵羅綺。
○○○⊙■　◎●⊙○○●■　⊙○⊙●　⊙●◎○⊙■
嫩草方抽碧玉茵。媚柳輕窣黃金蕊。鶯囀上林。魚游春水。
◎◎○⊙◎◎⊙　◎●○◎○⊙■　○●●○　⊙○○■
幾曲欄杆遍倚。又是一番新桃李。佳人應怪歸遲。梅妝淚洗。
◎●○○●■　◎●◎○○⊙■　○○⊙●○○　○○●■
鳳簫聲絕沈孤雁。望斷清波無雙鯉。雲山萬重。寸心千里。
●⊙⊙◎⊙⊙◎　◎●○○⊙⊙■　○⊙●⊙　●○○■</pre>
<p>此調以此詞為正體，張元幹、馬莊父、盧祖皋詞，悉與之同，若趙詞之多押兩韻，乃變格也。按，盧詞，前段第二句〔好夢別來無覓處〕，別字仄聲；馬詞，第三句〔天涯目斷〕，目字仄聲；張詞，第四句〔幾片花飛點淚〕，花字平聲，點字仄聲；第五句〔清鏡空餘白髮添〕，清字平聲，盧詞〔軟紅塵裏鳴鞭鐙〕，紅字平聲，裏字仄聲，鞭字平聲；第六句〔新恨誰傳紅綾寄〕，新字平聲；盧詞，後段第五句〔寶香拂拂遺鴛錦〕，上拂字仄聲，張詞〔夢想濃妝碧雲邊〕，碧字仄聲，邊字平聲；第六句〔心事悠悠尋燕語〕，心字平聲，張詞〔目斷孤帆夕陽裏〕，夕字仄聲；第七句〔芳草暮寒〕，草字仄聲。譜內可平可仄據此，餘參趙詞。</p>
<p>又一體　雙調八十九字，前後段各八句、六仄韻</p>
<div>趙聞禮</div>
<pre>青樓臨遠水。樓上東風飛燕子。玉鉤珠箔。密密鎖紅關翠。
○○○●■　○●○○○●■　●○○●　●●●○○■
剪勝裁旛春日戲。簇柳簪花元夜醉。閑憶舊歡。漫撩新淚。
●●○○○●■　●●○○○●■　○●●○　●○○■
羅帕啼痕未洗。愁見同心雙鳳翅。長安日日輕寒。春衫未試。
○●○○●■　○●○○○●■　○○●●○○　○○●■
過盡征鴻知幾許。不寄蕭郎書一紙。愁腸斷也。個人知未。
●●○○○●■　●●○○○●■　○○●●　●○○■</pre>
<p>此與無名氏詞同，惟前後段第五句俱押韻異。<br>
</p>
</body>
</html>
