<html>
<head>
<title>鸚鵡曲</title>
<meta http-equiv="Content-Type" content="text/html; charset=utf-8">
</head>

<body>

<p>一名《黑漆弩》，又名《學士吟》。白無咎詞，有〔儂家鸚鵡洲邊住〕句，故名《鸚鵡曲》。《太平樂府》注：正宮。</p>
<p>雙調五十四字，前段四句三仄韻，後段四句兩仄韻</p>
<div>白無咎</div>
<pre>儂家鸚鵡洲邊住。是個不識字漁父。浪花中、一葉扁舟。睡煞江南煙雨。
○○⊙●○○■　◎◎●◎●○■　●○○　◎●○○　●●○○○■
覺來時、滿眼青山。抖擻綠蓑歸去。算從前、錯怨天公。甚也有、安排我處。
●⊙○　◎●○○　●●●○○■　●○○　◎●○○　●●●　○○●■</pre>
<p>此亦元人小令，採以備體。按，《太平樂府》馮子振和此詞三十六首，前段第二句〔恰做了白髮傖父〕，後段起句〔故人曾喚我歸來〕，第二句〔逝水看年華去〕，俱與此詞句法小異。又，前段起句〔團團話裏禪龕住〕，話字仄聲；第二句〔空桑子伊尹無父〕，空字、桑字、伊字俱平聲；第三句〔坐燒丹忘記春秋〕，忘字平聲；後段起句〔總不如水北相逢〕，不字仄聲，又〔曉鐘殘紅被留溫〕，紅字平聲；第三句〔恨無題亭影樓心〕，亭字平聲。俱與此詞平仄小異，譜內可平可仄據之。又，馮詞序云：結句〔甚也有安排我處〕，甚字必須去聲字，我字必須上聲字，音律始諧，不然，不可歌。按，詞句轉腔，例用去聲，凡句中兩仄字相連，或去、上，或上、去，從無兩上聲字、兩去聲字者。至去聲韻、上聲韻，煞尾疊用兩仄字，尤不可誤。觀此可以類推。</p>
<p></p>
</body>
</html>
