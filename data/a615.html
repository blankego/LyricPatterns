<html>
<head>
<title>解語花</title>
<meta http-equiv="Content-Type" content="text/html; charset=utf-8">
</head>

<body>

<p>王行詞注：林鐘羽。</p>
<p>雙調一百字，前段九句六仄韻，後段九句七仄韻</p>
<div>秦觀</div>
<pre>窗涵月影。瓦冷霜華。深院重門悄。畫樓雪杪。誰家篴、弄徹梅花新調。
○○●●　●●○○　○◎⊙○■　●○◎■　⊙○◎　◎●⊙○⊙■
寒燈凝照。見錦帳、雙鸞飛繞。當此時、倚幾沈吟。好景都成惱。
⊙○⊙■　◎◎●　⊙○⊙■　⊙●○　◎●○○　◎●○○■
曾過雲山煙島。當繡襦甲帳。親逢一笑。人間年少。多情子、惟恨相逢不早。
⊙◎⊙⊙⊙■　●◎○◎●　⊙⊙◎■　⊙○○■　⊙○◎　⊙●⊙○◎■
如今見了。卻又惹、許多愁抱。算此情、除是青禽。為我殷勤報。
○○●■　◎◎●　◎○⊙■　◎●○　⊙●○○　◎◎○○■</pre>
<p>此調以此詞為正體，若施詞之減字，周詞之添字，皆變格也。周邦彥、楊澤民、吳文英、方千里、張炎、陳允平、王行諸詞，俱如此填。惟王行詞，前後段兩結句〔折暗香盈袖〕、〔鎮年年如舊〕，俱作上一下四句法，與各家小異。按，周詞，前段第五句〔纖雲散、耿耿素娥欲下〕，欲字仄聲；王詞，第六句〔淺黃暈柳〕，淺字仄聲；周詞，第七句〔幾曾放、春好閑子〕，好字仄聲；王詞，第八句〔最愛他、纖指輕輕〕，最字仄聲；後段起句〔豔質固應低首〕，固字仄聲；周詞，第二句〔望千門如晝〕，如字平聲；吳詞，第七句〔應剪斷、紅情綠意〕，綠字仄聲；第八句〔年少時、偏愛輕憐〕，年字平聲；王詞，結句〔鎮年年如舊〕，上年字平聲。譜內可平可仄據此，餘參施詞、周詞。</p>
<p>又一體　雙調九十八字，前段十一句六仄韻，後段十句七仄韻</p>
<div>施嶽</div>
<pre>雲容冱雪。暮色添寒。樓臺共登眺。翠叢深窅。無人處。數蕊弄春猶小。
○○●●　●●○○　○○●○■　●○○■　○○●　●●●○○■
幽姿漫好。遙相望、含情一笑。花解語。因甚無言。心事應難表。
○○●■　○○●　○○●■　○●●　○●○○　○●○○■
莫待牆陰暗老。稱琴邊月夜。笛裏霜曉。護香須早。東風度。咫尺畫欄瓊沼。
●●○○●■　●○○●●　●●○■　●○○■　○○●　●●●○○■
歸來夢繞。歌雲墜、依然驚覺。想恁時、小幾銀屏。冷未了。
○○●■　○○●　○○○■　●●○　●●○○　●●■</pre>
<p>此與秦詞同，惟後段結句減二字異。</p>
<p>又一體　雙調一百一字，前段九句四仄韻，後段九句五仄韻</p>
<div>周密</div>
<pre>晴絲罥蝶。暖蜜酣蜂。重簷捲春寂寂。雨萼煙梢。壓欄杆、花雨染衣紅濕。
○○●●　●●○○　○○●○●■　●●○○　●○○　○●●○○■
金鞍誤約。空極目、天涯草色。閬苑玉簫人去後。惟有鶯知得。
○○●●　○●●　○○●■　●●●○○●●　○●○○■
餘寒猶掩翠戶。樑燕乍歸。芳信未端的。淺薄東風。莫因循、輕把杏鈿狼籍。
○○○●●●　○●●○　○●●○■　●●○○　●○○　○●●○○■
塵侵錦瑟。殘日綠窗春夢窄。睡起折枝無意緒。斜倚鞦韆立。
○○●■　○●○○○●■　●●●○○●●　○●○○■</pre>
<p>此亦與秦詞同，惟前後段第三句各添一字，前段第四句、第六句及後段起句、第四句俱不押韻，又前段第八句、後段第七、八句俱不作折腰句法異。<br>
</p>
</body>
</html>
