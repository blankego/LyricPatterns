<html>
<head>
<title>一萼紅</title>
<meta http-equiv="Content-Type" content="text/html; charset=utf-8">
</head>

<body>

<p>此調有平韻、仄韻兩體。平韻者，見《姜夔詞》；仄韻者，見《樂府雅詞》，因詞有〔未教一萼，紅開鮮蕊〕句，取以為名。</p>
<p>雙調一百八字，前段十一句五平韻，後段十句四平韻</p>
<div>姜夔</div>
<pre>古城陰。有官梅幾許。紅萼未宜簪。池面冰膠。牆腰雪老。雲意還又沈沈。
●○□　●⊙○◎●　⊙●●○□　⊙●○○　⊙○◎●　⊙●⊙●○□
翠藤共、閑穿徑竹。漸笑語、驚起臥沙禽。野老林泉。故王台榭。呼喚登臨。
●⊙●　⊙○◎●　◎◎◎　○●●○□　◎●○○　◎○⊙●　⊙●○□
南去北來何事。蕩湘雲楚水。目極傷心。朱戶粘雞。金盤簇燕。寬歎時序侵尋。
⊙●◎○⊙●　●⊙○◎●　◎●○□　⊙●○○　⊙○◎●　⊙◎⊙●○□
記曾共、西樓雅集。想垂柳、還嫋萬絲金。待得歸鞍到時。只怕春深。
●⊙◎　○○◎●　◎⊙◎　⊙●●○□　◎●⊙○◎⊙　◎●○□</pre>
<p>此調押平聲韻者，以此詞為正體，王沂孫詞五首，張炎詞三首及周密、詹正詞，俱如此填。若李詞之減字，劉詞之少押一韻、句讀小異，皆變格也。按，張炎詞，前段第三句〔雅志可閒時〕，雅字仄聲；周密詞，第五句〔茂陵煙草〕，茂字仄聲，煙字平聲；張詞，第六句〔忽見倒影淩空〕，倒字仄聲；尹濟翁詞，第七句〔草草又、一番春夢〕，下草字、一字俱仄聲，春字平聲；張詞，第八句〔想時將、漁笛靜中吹〕，將字平聲；後段第一句〔樹掛珊瑚冷月〕，樹字仄聲；第二、三句〔歎玉奴妝褪，仙椽詩慳〕，玉字仄聲，仙字平聲；周詞，第五句〔故園心眼〕，故字仄聲，心字平聲；尹詞，第六句〔物華冉冉都休〕，物字、上冉字俱仄聲；周詞，第七句〔最負他、秦鬟妝鏡〕，負字仄聲，妝字平聲；張詞，第八句〔聚萬景、只在此山中〕，萬字、隻字俱仄聲，又〔好襟懷、初不要人知〕，懷字平聲；第九句〔長日一簾芳草〕，長字平聲，一字仄聲，芳字平聲。譜內可平可仄據此，餘參李、劉二詞。</p>
<p>又一體　雙調一百七字，前段十一句五平韻，後段十句四平韻</p>
<div>李彭老</div>
<pre>過薔薇。正風暄雲淡。春去未多時。古岸停橈。單衣試酒。滿眼芳草斜暉。
●○□　●○○○●　○●●○□　●●○○　○○●●　●●○●○□
故人老、經年賦別。燈暈裏、相對夜何其。泛剡清愁。買花芳事。一卷新詩。
●○●　○○●●　○●●　○●●○□　●●○○　●○○●　●○○□
流水孤帆漸遠。想家山猿鶴。喜見重歸。北阜尋幽。青津問釣。多情楊柳依依。
○●○○●●　●○○○●　●●○□　●●○○　○○●●　○○○●○□
最難忘、吟邊舊雨。數菖蒲老是來期。幾夕相思夢蝶。飛繞蘋溪。
●○○　○○●●　●○○●●○□　●●○○●●　○●○□</pre>
<p>此與姜詞同，惟後段第八句減一字異。</p>
<p>又一體　雙調一百八字，前段十一句四平韻，後段十句四平韻</p>
<div>劉天迪</div>
<pre>擁孤衾。正朔風淒緊。氈帳夜驚寒。春夢無憑。秋期又誤。迢遞煙水雲山。
●○○　●●○○●　○●●○□　○●○○　○○●●　○●○●○□
斷腸處、黃茅瘴雨。恨驄馬、憔悴只空還。揉翠盟孤。啼紅怨切。暗老朱顏。
●○●　○○●●　●○●　○●●○□　○●○○　○○●●　●●○□
堪歎揚州十載。甚倡條冶葉。不省春殘。蔡琰悲笳。昭君怨曲。何預當日悲歡。
○●○○●●　●○○●●　●●○□　●●○○　○○●●　○●○●○□
漫贏得、西鄰倦客。空惆悵、今古上眉端。夢破梅花。角聲又報更闌。
●○●　○○●●　○○●　○●●○□　●●○○　●○●●○□</pre>
<p>此亦與姜詞同，惟前段起句不用韻，後段結句作四字一句、六字一句異。</p>
<p>又一體　雙調一百八字，前段十一句四仄韻，後段十句五仄韻</p>
<div>《樂府雅詞》無名氏</div>
<pre>斷雲漏日。青陽布。漸入融和天氣。糝綴夭桃。金妝垂楊。妝點亭台佳緻。
●○●●　○○●　●●○○○■　●●○○　○○○●　○●○○○■
曉露染、風裁雨暈。是絕豔、偏稱化工美。向此際會。未教一萼。紅開鮮蕊。
●●●　○○●●　●●●　○●●○■　●●●●　●○●●　○○○■
迤邐漸成春意。放妖容秀色。天真難比。香上蜂鬚。粉沾蝶翅。忍把芳心縈碎。
○●●○○■　●○○●●　○○○■　○●○○　●○●●　●●○○○■
爭似便、移歸深院。將綠蓋青幃護風裏。恁時節。占斷與、偎紅倚翠。
○●●　○○○●　○●●○○●○■　●○●　●●●　○○●■</pre>
<p>此調押仄聲韻者，只有此詞，見《雅詞》拾遺，系北宋人作，與姜詞押平韻者不同，採入以備一體。<br>
</p>
</body>
</html>
