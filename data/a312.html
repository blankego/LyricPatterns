<html>
<head>
<title>七娘子</title>
<meta http-equiv="Content-Type" content="text/html; charset=utf-8">
</head>

<body>

<p>蔣氏《九宮譜目》，入正宮引子。</p>
<p>雙調六十字，前後段各五句，四仄韻</p>
<div>毛滂</div>
<pre>山屏霧帳玲瓏碧。更綺窗、臨水新涼入。雨短煙長。柳橋蕭瑟。這番一日涼一日。
⊙○◎●○○■　●●○　○●○○■　◎●○⊙　◎○⊙■　◎○◎●○◎■
離多綠鬢年時白。這離情、不似而今惜。雲外長安。斜暉脈脈。西風吹夢來無跡。
⊙○◎●○○■　●⊙○　◎●○○■　⊙◎⊙⊙　⊙○◎■　⊙○⊙●○○■</pre>
<p>此調以此詞為正體。前後段第二句俱八字，宋賀鑄、謝逸、向子諲、王之道、陳亮諸詞，俱如此填。惟賀詞後段結句〔為誰來為誰還去〕，句法小異；謝詞前段起句〔風剪冰花飛零亂〕，平仄微拗。按，毛詞別首，前段第一句〔月光波影寒相向〕，月字仄聲，波字平聲；第五句〔殷勤冰彩隨人上〕，冰字平聲；陳詞，後段起句〔賣花聲斷藍橋暮〕，賣字仄聲，聲字平聲；王之道詞，第二句〔想一聲、雞唱東城路〕，一字仄聲，雞字平聲；向子諲詞，第三、四句〔門外落花，漫天飛絮〕，落字仄聲。譜內可平可仄據此，餘參蔡詞及《梅苑》詞。</p>
<p>又一體　雙調五十八字，前後段各五句，四仄韻</p>
<div>蔡伸</div>
<pre>天涯觸目傷離緒。登臨況值秋光暮。手撚黃花。憑誰分付。雝雝雁落蒹葭浦。
○○●●○○■　○○●●○○■　●●○○　○○○■　○○●●○○■
憑高目斷桃溪路。屏山樓外青無數。綠水紅橋。瑣窗朱戶。如今總是銷魂處。
○○●●○○■　○○○●○○■　●●○○　●○○■　○○●●○○■</pre>
<p>此與毛詞同，惟前後第二句各減一字異。按，元正宮曲，即宗此體。</p>
<p>又一體　雙調六十字，前段五句一協韻、三仄韻，後段五句四仄韻</p>
<div>《梅苑》無名氏</div>
<pre>暗香浮動到黃昏。向水邊、疏影梅開盡。溪畔清蕊。有如淺杏。一枝喜得東君信。
●○○●●○◇協●●○　○●○○■　○●○●　●○●■　●○●●○○■
風吹只怕霜侵損。更新來、插向多情鬢。壽陽妝鑒。雪肌玉瑩。嶺頭別自添微粉。
○○●●○○■　●○○　●●○○■　●○○●　●○●■　●○●●○○■</pre>
<p>此亦與毛詞同，惟前段起句協平韻異。或疑〔昏〕字非韻，然《七娘子》調，從無起句不用韻者。按，鄭庠《古音辨》，真、文、元、寒、刪、先，六韻為一部，蓋以六韻為顎音，商聲也。故六韻平、上、去，皆可通用。此詞〔昏〕字，正以十三元與軫吻等韻協也，惟杏字在二十三梗部，是又因真文之通庚青，即通庚青之三協，亦本古韻耳。</p>
<p></p>
</body>
</html>
