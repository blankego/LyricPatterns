<html>
<head>
<title>八歸</title>
<meta http-equiv="Content-Type" content="text/html; charset=utf-8">
</head>

<body>

<p>此調有仄韻、平韻兩體。仄調者，見《白石詞》，姜夔自度平鐘商曲。平韻者，見《竹屋癡語》，高觀國自度曲。</p>
<p>雙調一百十五字，前段十句四仄韻，後段十一句四仄韻</p>
<div>姜夔</div>
<pre>芳蓮墜粉。疏桐吹綠。庭院暗雨乍歇。
○○●●　○○○●　○●●●◎■
無端抱影銷魂處。還見篠牆螢暗。蘚階蛩切。
○○●●○○●　○●●○○●　○⊙○■
送客重尋西去路。問水面琵琶誰撥。最可惜、一片江山。總付與啼鴃。
●●⊙○○●●　●●●○○○■　●●●　◎●○○　●●●○■
長恨相從未款。而今何事。又對西風離別。
○●○○●●　○○○●　●●○○○■
渚寒煙淡。棹移人遠。飄渺行舟如葉。想文君望久。倚竹愁生步羅襪。
●○○●　●○○●　●●○○○■　●○○●●　●●○○●○■
歸來後、翠樽雙飲。下了珠簾。玲瓏閑看月。
○○●　●○○●　●●○○　○○○●■</pre>
<p>此調押仄聲韻者，祗有此詞及史達祖詞，故可平可仄，悉校史詞。按，史詞前段第三句〔人看畫閣愁獨〕，愁字平聲；第六句〔秀句難續〕，句字仄聲；第七句〔冷眼盡歸圖畫上〕，盡字仄聲；第九句〔想半屬漁市樵村〕，漁字平聲。譜內可平可仄據此。</p>
<p>又一體　雙調一百十三字，前段十句五平韻，後段十一句五平韻</p>
<div>高觀國</div>
<pre>楚峰翠冷。吳波煙遠。吹袂萬里西風。
●○●●　○○○●　○●●●○□
關河迥隔新愁外。遙憐倦客音塵。未見征鴻。
○○●●○○●　○○●●○○　●●○□
雨帽風巾歸夢杳。想吟思、吹入飛蓬。料恨滿、幽苑離宮。正愁黯文通。
●●○○○●●　●○●　○●○□　●●●　○●○□　●○●○□
秋濃。新霜初試。重陽催近。醉紅偷染江楓。
○□　○○○●　○○○●　●○○●○□
瘦筇相伴。舊遊回首。吹帽知與誰同。想萸囊酒盞。暫時冷落菊花叢。
●○○●　●○○●　○●○●○□　●○○●●　●○●●●○□
兩凝佇、壯懷無奈。立盡微雲斜照中。
●○●　●○○●　●●○○○●□</pre>
<p>此調押平聲韻者，祗有此詞，無別首可校。</p>
</body>
</html>
