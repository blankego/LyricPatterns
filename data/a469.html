<html>
<head>
<title>醉思仙</title>
<meta http-equiv="Content-Type" content="text/html; charset=utf-8">
</head>

<body>

<p>調見呂渭老詞，因詞有〔怎慣不思量〕及〔當時醉倒殘缸〕句，取以為名。</p>
<p>雙調八十八字，前段十一句五平韻，後段十句四平韻</p>
<div>呂渭老</div>
<pre>斷人腸。正西樓獨上。愁倚斜陽。稱鴛鴦鸂鶒。兩兩池塘。
●○□　●⊙○●●　⊙●○□　●○○⊙●　◎●○□
春又老。人何處。怎慣不思量。到如今。瘦損我。又還無計禁當。
○◎●　⊙⊙◎　●●●○□　●○○　●●●　●○○●○□
小院呼盧夜。當時醉倒殘缸。被天風吹散。鳳翼難雙。
◎●○⊙●　⊙○◎●○□　●⊙○⊙●　◎●○□
南窗雨。西樓月。尚未散、拂天香。聽鶯聲。悄記得。那時舞板歌粱。
⊙⊙●　⊙○◎　●●●　●○□　●○○　●◎●　●○◎●○□</pre>
<p>此調以此詞即孫詞為正體，孫詞句讀較為整齊，若朱詞、曹詞，則又從此詞添字也。此詞可平可仄，即參所採三詞。</p>
<p>又一體　雙調八十九字，前段十一句五平韻，後段十句四平韻</p>
<div>孫道恂</div>
<pre>晚霞紅。看山迷暮靄。煙暗孤松。正翩翩風袂。輕若驚鴻。
●○□　●○○●●　○●○□　●○○○●　○●○□
心似鑒。鬢如雲。弄清影、月明中。漫悲涼。歲冉冉。蕣華潛改衰容。
○●●　●○○　●○●　●○□　●○○　●●●　●○○●○□
前事消凝久。十年光景匆匆。念雲軒一夢。回首春空。
○●○○●　●○○●○□　●○○●●　○●○□
彩鳳遠。玉簫寒。夜悄悄、恨無窮。歎黃塵。久埋玉。斷腸揮淚東風。
●●●　●○○　●●●　●○□　●○○　●○●　●○○●○□</pre>
<p>此與呂詞同，惟前段第八句添一字異。</p>
<p>又一體　雙調九十一字，前段十一句五平韻，後段十句四平韻</p>
<div>朱敦儒</div>
<pre>倚晴空。正三洲下葉。七澤收虹。歎年光催老。身世飄蓬。
●○□　●○○●●　●●○□　●○○○●　○●○□
南冠客。新豐酒。但萬里、雲水俱重。謝故人。解繫船訪我。脫帽相從。
○○●　○○●　●●●　○●○□　●●○　●●○●●　●●○□
人老歡易失。樽前且更從容。任酒傾波碧。燭剪花紅。
○●○●●　○○●●○□　●●○○●　●●○□
君向楚。我歸秦。便分路、青竹丹楓。恁時節。漫夢憑夜蝶。書倩秋鴻。
○●●　●○○　●○●　○●○□　●○●　●●○●●　○●○□</pre>
<p>此亦與呂詞同，惟前段第八句、後段第七句各添一字，又兩結句作五字一句、四字一句異。</p>
<p>又一體　雙調九十一字，前段十一句五平韻，後段十句四平韻</p>
<div>曹勳</div>
<pre>記華堂。對寶台絳蠟。紅豔成行。嚲烏雲髻映。淺淺宮妝。
●○□　●●○●●　○●○□　●○○●●　●●○□
江梅媚。生嫩臉。瑩素質、自有清香。歌喉穩。按鏤版緩拍。嬌倚銀床。
○○●　○●●　●●●　●●○□　○○●　●●●●●　○●○□
天外行雲駐。輕塵暗落雕樑。似曉鶯嚦嚦。瓊韻鏘鏘。
○●○○●　○○●●○□　●●○●●　○●○□
別來久。春將老。但夢裏、也自思量。仗何人。細說與。為伊潘鬢成霜。
●○●　○○●　●●●　●●○□　●○○　●●●　●○○●○□</pre>
<p>此與朱詞同，惟後結仍照呂詞，作三字一句、六字一句異。<br>
  <br>
  ▲呂渭老詞，尚未散、拂天香句，按王氏校本，刪散字 </p>
</body>
</html>
