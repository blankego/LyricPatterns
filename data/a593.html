<html>
<head>
<title>月下笛</title>
<meta http-equiv="Content-Type" content="text/html; charset=utf-8">
</head>

<body>

<p>調始周邦彥《片玉詞》，因詞有〔涼蟾瑩徹〕及〔靜倚官橋吹笛〕句，取以為名。</p>
<p>雙調九十九字，前段十句五仄韻，後段十句四仄韻</p>
<div>周邦彥</div>
<pre>小雨收塵。涼蟾瑩徹。水光浮璧。誰知怨抑。靜倚官橋吹笛。
●●○○　○○●●　●○○■　○○●■　●●○○○■
映宮牆、風葉亂飛。品高調側人未識。想開元舊譜。柯亭遺韻。盡傳胸臆。
●○○　○●●○　●○●●○●■　●○○●●　○○○●　●○○■
欄杆空四繞。聽折柳徘徊。數聲終拍。寒燈陋館。最感平陽孤客。
○○○●●　●●●○○　●○○■　○○●●　●●○○○■
夜沈沈、雁啼正哀。片雲盡捲清漏滴。暗凝魂。但覺龍吟。萬壑天籟息。
●○○　●○●○　●○●●○●■　●○○　●●○○　●●○●■</pre>
<p>此詞前段第四句押韻，後段第四句不押韻，前後段第六句七字折腰，第七句七字不折腰，後結三字一句、四字一句、五字一句，宋人無如此填者，故以張炎詞作譜。</p>
<p>又一體　雙調九十九字，前段十句五仄韻，後段十一句七仄韻</p>
<div>張炎</div>
<pre>千里行秋。支筇背錦。頓懷清友。殊鄉聚首。愛吟猶自詩瘦。
⊙●○○　⊙○◎●　●○○■　○○●■　●○○●○■
山人不解思猿鶴。笑問我、韋娘在否。記長堤畫舫。花柔春鬧。幾番攜手。
⊙○●●○○●　●●●　○○◎■　●○○◎●　○○⊙●　●⊙○■
別後。都依舊。但靖節門前。近來無柳。盟鷗尚有。可憐西塞漁叟。
◎■　○○■　●◎●○○　◎○○■　○○◎■　◎○○●○■
斷腸不恨江南老。恨落葉、飄零最久。倦遊處。減羇愁。猶未消磨是酒。
◎○◎●○○●　◎●●　○○●■　◎⊙●　●○○　○●○○●■</pre>
<p>此詞換頭句藏短韻，前後段第四句俱押韻，第七句俱七字不折腰，第八句俱七字折腰，後結三字兩句、六字一句，宋元人俱如此填，為此調正體。按，陶宗儀詞，前段第六、七句〔阿誰底事頻橫笛，不道是、江南搖落〕，阿字仄聲，搖字平聲；後段第七、八句〔有時巧綴雙蛾綠，天做就、宮妝綽約〕，天字平聲。譜內可平可仄據此，餘參所採諸詞。</p>
<p>又一體　雙調一百字，前段十句五仄韻，後段十一句七仄韻</p>
<div>張炎</div>
<pre>萬里孤雲。清遊漸遠。故人何處。寒窗夢裏。曾記經行舊時路。
●●○○　○○●●　●○○■　○○●■　○●○○●○■
連昌約略無多柳。第一是、難聽夜雨。漫驚回淒悄。相看燭影。擁衾誰語。
○○●●○○●　●●●　○○●■　●○○○●　○○●●　●○○■
張緒。歸何暮。伴零落依依。短橋鷗鷺。天涯倦旅。此時心事良苦。
○■　○○■　●○●○○　●○○■　○○●■　●○○●○■
只愁重灑西州淚。問杜曲、人家在否。恐翠袖。正天寒。猶倚梅花那樹。
●○○●○○●　●●●　○○●■　●●●　●○○　○●○○●■</pre>
<p>此與〔千里行秋〕詞同，惟前段第五句添一字異。</p>
<p>又一體　雙調九十九字，前段十句五仄韻，後段十一句六仄韻</p>
<div>曾允元</div>
<pre>吹老楊花。浮萍點點。一溪春色。閑尋舊跡。認溪頭、浣紗磧。
○●○○　○○●●　●○○■　○○●■　●○○　●○■
柔條折盡成輕別。向空外、瑤簪一擲。算無情更苦。鶯巢暗葉。啼破幽寂。
○○●●○○●　●○●　○○●■　●○○●●　○○●●　○●○■
凝立。欄杆側。記露飲東園。聯鑣西陌。容銷鬢減。相逢應自難識。
○■　○○■　●●●○○　○○○■　○○●●　○○○●○■
東風吹得愁如海。漫點染、空階自碧。獨歸晚。解說心中事。月下短笛。
○○○●○○●　●●●　○○●■　●○●　●●○○●　●●●■</pre>
<p>此亦〔千里行秋〕詞體，惟前段第五句六字折腰，後段第四句不押韻，結處三字一句、五字一句、四字一句異。</p>
<p>又一體　雙調九十七字，前段十句五仄韻，後段十句四仄韻</p>
<div>彭元遜</div>
<pre>江上行人。竹間茅屋。下臨深窈。春風嫋嫋。翠鬟窺樹猶小。
○●○○　●○○●　●○○■　○○●■　●○○●○■
遙吟近倚歸還顧。分付橫枝未了。扁舟卻去。中流回首。驚散飛鳥。
○○●●○○●　○●○○●■　○○●●　○○○●　○●○■
重踏新亭履齒。耿山抱孤城。月來華表。雞聲人語。隔江相伴歌笑。
○●○○●●　●○●○○　●○○■　○○○●　●○○●○■
壯遊歷歷同高李。未擬詩成草草。長橋外。有醒人吹笛。並在霜曉。
●○●●○○●　●●○○●■　○○●　●○○○●　●●○■</pre>
<p>此與曾詞同，惟前段第八句減一字，換頭句添一字，前後段第七句各減一字異。</p>
</body>
</html>
