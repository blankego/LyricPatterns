<html>
<head>
<title>秋風清</title>
<meta http-equiv="Content-Type" content="text/html; charset=utf-8">
</head>
<body>

<p>一名《秋風引》。寇準詞名《江南春》，劉長卿仄韻詞名《新安路》。</p>
<p>單調三十字，六句四平韻</p>
<div>李白</div>
<pre>秋風清。秋月明。落葉聚還散。寒鴉棲復驚。
○○□　○●□　●●●○●　○○○●□
相思相見知何日。此時此夜難為情。
○○○●○○●　●○●●○○□</pre>
<p>此本三、五、七言詩，後人採入詞中，其平仄不拘。</p>
<p>又一體　單調三十字，六句三平韻</p>
<div>寇準</div>
<pre>波渺渺。柳依依。孤村芳草遠。斜日杏花飛。
○●●　●○□　○○○●●　○●●○□
江南春盡離腸斷。蘋滿汀洲人未歸。
○○○●○○●　○●○○○●□</pre>
<p>此即李白〔秋風清〕詞體，但首句不用韻，且聲調亦較諧婉。故列又一體。</p>
<p>又一體　單調三十字，六句四仄韻</p>
<div>劉長卿</div>
<pre>新安路。人來去。早潮復晚潮。明日知何處。
○○■　○○■　●○●●○　○●○○■
潮水無情亦解歸。自憐長在新安住。
○●○○●●○　●○○●○○■</pre>
<p>此詞用仄韻，其字句與李詞同。</p>
</body>
</html>
