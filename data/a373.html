<html>
<head>
<title>惜奴嬌</title>
<meta http-equiv="Content-Type" content="text/html; charset=utf-8">
</head>

<body>

<p>元高拭詞注：雙調。按，《高麗史‧樂志》，宋賜大晟樂內有《惜奴嬌曲破》，擇其雅者，亦為類列。</p>
<p>雙調七十一字，前段七句五仄韻，後段七句四仄韻、一疊韻</p>
<div>晁補之</div>
<pre>歌闋瓊筵。暗失金貂侶。說衷腸、叮嚀囑付。棹舉帆開。黯行色、秋將暮。
○●○○　●●○○■　●○○　○○●■　●●○○　●○●　○○■
欲去。待卻回、高城已暮。
○■　●●○　○○●■
漁火煙村。但觸目、傷離緒。此情向、阿誰分訴。那裏思量。爭知我、思量苦。
○●○○　●●●　○○■　●○●　●○○■　●●○○　○○●　○○■
最苦。睡不著、西風夜雨。
●■疊●●●　○○●■</pre>
<p>此調始於此詞，但前段第二句五字，宋人如此填者甚少，採之以志淵源所自。可平可仄，詳見史詞，此不復注。</p>
<p>又一體　雙調七十二字，前後段各七句，五仄韻</p>
<div>史達祖</div>
<pre>香剝酥痕。自昨夜、春愁醒。高情寄、冰橋雪嶺。試約黃昏。便不誤、黃昏信。
⊙●○○　●●●　○○■　⊙⊙◎　⊙⊙◎■　●●○○　●◎◎　⊙⊙■
人靜。倩嬌娥、留連秀影。
○■　●⊙⊙　○○◎■
吟鬢簪香。已斷了、多情病。年年待、將春管領。鏤月描雲。不枉了、閒心性。
⊙●○○　●◎●　○○■　⊙○◎　⊙○●■　●●○○　●◎◎　⊙○■
漫聽。誰敢把、紅顏比並。
◎■　○◎●　○○●■</pre>
<p>此即晁詞體，惟前段第二句六字異，蔡伸〔隔闊多時〕詞，正與此同，惟後段第六、七句〔只替那、火桶兒，與奴暖被〕，多一襯字；石孝友〔我已多情〕詞，亦與此同，惟前段第二句〔更撞著、多情底你〕，亦多一襯字；又〔合下相逢〕詞，亦與此同，惟前結〔冤家，你教我、如何割捨〕，後結〔冤家，休直待、教人咒罵〕，協兩平韻；趙長卿〔洛浦嬌魂〕詞，亦與此同，惟後段第二句〔怎似妖嬈體調〕，不作折腰句法，第五句不押韻，均屬變格，詞又俚鄙，注明不錄。按，趙詞，前段起句〔洛浦嬌魂〕，洛字仄聲；第三句〔把風流、分付花貌〕，把字、付字俱仄聲，流字、花字俱平聲，石詞〔把一心、十分向你〕，一字、十字俱仄聲；趙詞，第五句〔臘寒射、試香到〕，寒字平聲，試字仄聲，石詞〔劣心腸、偏有你〕，腸字平聲，有字仄聲；趙詞，結句〔與江梅、爭相先後〕，先字平聲，石詞〔你教我、如何割捨〕，教字、我字俱仄聲；蔡詞，後段起句〔雪意垂垂〕，雪字仄聲；石詞，第二句〔百忙裏、方知你〕，忙字平聲；趙詞，第三句〔比山礬、也應錯道〕，比字、也字俱仄聲，礬字平聲；石詞，第五句〔亮從前、說風話〕，從字、前字俱平聲，說字仄聲；趙詞，結句〔拌子，仙源與、奇葩醉倒〕，拌字、源字俱平聲。譜內可平可仄據此，若無名氏詞三首，句讀既異，即不參校。</p>
<p>又一體　雙調七十一字，前後段各七句，四仄韻</p>
<div>《高麗史‧樂志》無名氏</div>
<pre>莫如勝概。景壓天街際。彩鼇舉、百仞聳倚。鳳舞龍驤。滿目紅光寶翠。
●○●●　●●○○■　●○●　●●●■　●●○○　●●○○●■
動霽色。餘霞映、散成綺。
●●●　○○●　●○■
漸灼蘭膏。覆滿青煙罩地。簇宮商、撋蕩紛委。萬姓瞻仰。苒苒雲龍香細。
●●○○　●●○○●■　●○○　○●○■　●●○●　●●○○○■
共稽首。同樂與、眾方紀。
●○●　○●●　●○■</pre>
<p>此以下三詞，皆見《高麗史‧樂志》宋賜大晟樂中，《惜奴嬌曲破》之一遍也，其源亦出於晁詞，故句讀多同者，此與晁詞較，惟前段第五句，後段第二句、第五句，不作折腰句法，兩結攤破句法、不押短韻，餘皆同。</p>
<p>又一體　雙調八十字，前後段各八句，七仄韻</p>
<div>《高麗史‧樂志》無名氏</div>
<pre>景雲披靡。露浥輕寒若水。儘是遊人才美。陌塵潤、寶沈遞。
●○○■　●●○○●■　●●○○○■　●○●　●○■
笑指揚鞭。多少高門勝會。況是。只有今夕誓無寐。
●●○○　○●○○●■　●■　●●○●●○■
盛日凝理。簫韶可繼。閬苑金門齊啟。燭連宵、寧防避。
●○○■　○○●■　●●○○○■　●○○　○○■
暗塵隨馬。明月逐人無際。調戲。相歌穠李未闌已。
●○○●　○●●○○■　○■　○○○●●○■</pre>
<p>此詞音節，猶近晁詞體制，但前後段第二句以下，各添六字一句，後段第二句減二字，前後段第三句又各減一字耳。</p>
<p>又一體　雙調一百二字，前段九句五仄韻，後段十句六仄韻</p>
<div>《高麗史‧樂志》無名氏</div>
<pre>春早皇都冰泮。宮沼東風布輕暖。梅粉飄香。柳帶弄色。瑞靄祥煙凝淺。
○●○○○■　○●○○●○■　○●○○　●●●●　●●○○○■
正值元宵。行樂同民總無閑。肆情懷、何惜相邀。是處裏容欸。
●●○○　○●○○●○■　●○○　○●○○　●●●○■
無算。仗委東君遍。有風光、占五陵閒散。從把千金。五夜繼賞。
○■　●●○○■　●○○　●●○○■　○●○○　●●●●
並徹春宵遊玩。借問花燈。金鎖瓊瑰果曾罕。洞天裏、一掠蓬瀛。第恐今宵短。
●●○○○■　●●○○　○●○○●○■　●○●　●●○○　●●○○■</pre>
<p>此詞句讀，與晁詞、史詞迥別。</p>
</body>
</html>
