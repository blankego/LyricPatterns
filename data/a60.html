<html>
<head>
<title>天仙子</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。按，段安節《樂府雜錄》：《天仙子》，本名《萬斯年》，李德裕進，屬龜茲部舞曲。因皇甫松詞有〔懊惱天仙應有以〕句，取以為名。此詞有單調雙調兩體。單調始于唐人，或押五仄韻，或押四仄韻，或押兩仄韻、三平韻，或押五平韻。雙調始于宋人，兩段俱押五仄韻。</p>
<p>單調三十四字，六句五仄韻</p>
<div>皇甫松</div>
<pre>晴野鷺鷥飛一隻。水葒花發秋江碧。
⊙●◎○○●■　◎⊙○◎○⊙■
劉郎此日別天仙。登綺席。淚珠滴。十二晚峰高歷歷。
⊙○◎●●○○　⊙◎■　◎⊙■　◎●◎○○●■</pre>
<p>此調以此詞為正體。若和凝詞之少押一韻，韋莊詞之平仄換韻，或全押平韻，皆變體也。按，和凝〔柳色披衫〕詞，正與此同。惟第二句〔纖手輕拈紅豆弄〕，平仄全異；第四、五句〔桃花洞，瑤台夢〕，平仄小異。宋人兩段詞即本之。此詞可平可仄，詳見後詞，故不復注。</p>
<p>又一體　單調三十四字，六句四仄韻</p>
<div>和凝</div>
<pre>洞口春紅飛蔌蔌。仙子含愁眉黛綠。阮郎何事不歸來。
●●○○○●■　○●○○○●■　●○○●●○○
懶燒金。慵篆玉。流水桃花空斷續。
●○○　○●■　○●○○○●■</pre>
<p>此詞第四句不用韻。</p>
<p>又一體　單調三十四字，六句兩仄韻、三平韻</p>
<div>韋莊</div>
<pre>深夜歸來長酩酊。扶入流蘇猶未醒。醺醺酒氣麝蘭和。
○●○○○●■　○●○○○●■　○○●●●○□
驚睡覺。笑呵呵。長道人生能幾何。
○●●　●○□　○●○○○●□</pre>
<p>此詞第三句以下換平韻。</p>
<p>又一體　單調三十四字，六句五平韻</p>
<div>韋莊</div>
<pre>悵望前回夢裏期。看花不語苦尋思。露桃宮裏小腰肢。
◎●○○◎●□　⊙⊙◎◎●⊙□　◎○⊙●●○□
眉眼細。鬢雲垂。惟有多情宋玉知。
⊙●●　●○□　⊙●⊙○◎●□</pre>
<p>此詞全押平韻，其第三句亦押韻，與仄韻體不同。韋莊詞四首並同。按，韋莊詞，其一首第二句〔天外鴻聲枕上聞〕，與此平仄全異。又一首起句〔夢覺雲屏依舊空〕，依字平聲；第二句〔杜鵑聲咽隔簾櫳〕，杜字仄聲；第四、五句〔一日日，恨重重〕，一字仄聲；結句〔淚界蓮腮兩線紅〕，淚字仄聲。又一首起句〔金似衣裳玉似身〕，金字平聲；第三句〔霞裙月帔一群群〕，霞字平聲，月字仄聲；結句〔劉阮不來春自曛〕，不字仄聲，春字平聲。俱與此詞平仄小異，譜內可平可仄據此。</p>
<p>又一體　雙調六十八字，前後段各六句五仄韻</p>
<div>張先</div>
<pre>醉笑相逢能幾度。為報江頭春且住。主人今日是行人。紅袖舞。
◎●⊙○○●■　◎●⊙○○●■　◎○⊙●●○○　⊙◎■
清歌女。憑仗東風交點取。
○⊙■　⊙●⊙○○●■
三月柳枝柔似縷。落葉倦飛還戀樹。有情寧不惜西園。鶯解語。
⊙●◎○○●■　◎●◎○○●■◎○⊙●●○○　⊙◎■
花無數。應訝使君何處去。
○⊙■　⊙●◎○○●■</pre>
<p>此即和凝〔柳色披衫〕詞體。和詞單調，此則加一段為雙調。但和詞第四句不用韻，此第四句用韻也。按，張詞別首，前段第一句〔持節來時初有雁〕，持字平聲。又一首〔水調數聲持酒聽〕，數字仄聲。又一首第二句〔因愛弄妝偷傅粉〕，因字平聲，弄字仄聲；第三句〔金蕉並為舞時空〕，金字平聲，並字仄聲；第六句〔往事後期空記省〕，往字、後字俱仄聲；後段可平可仄同。又，趙令畤詞，前後段第四、五句〔春欲竟，愁未醒〕、〔閑展興，臨好景〕，或作平仄仄、平仄仄。《翰墨全書》詞〔玉繩轉，銀河淡〕、〔漏聲緩，珂聲遠〕，又作仄平仄、平平仄。均與此詞小異，譜內可平可仄據此。<br>
</p>
</body>
</html>
