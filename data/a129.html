<html>
<head>
<title>巫山一段雲</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。《樂章集》註：雙調。</p>
<p>雙調四十六字，前段四句三平韻，後段四句兩仄韻、兩平韻</p>
<div>唐昭宗</div>
<pre>蝶舞梨園雪。鶯啼柳帶煙。小池殘日豔陽天。苧蘿山又山。
◎●○○●　○○◎●□　◎○○●●○□　◎⊙⊙◎□
青鳥不來愁絕。忍看鴛鴦雙結。春風一等少年心。閒情恨不禁。
⊙●◎○⊙■　◎●⊙○⊙■　⊙○◎●●○□換⊙⊙●◎□</pre>
<p>此詞後段第一、二句，間入仄韻，結處又另換平韻，宋柳永詞五首，與此同。柳詞，前段起句〔琪樹羅三殿〕，琪字平聲；第三句〔人間三度見河清〕，人字平聲；後段起句〔昨夜紫薇詔下〕，詔字仄聲，又〔昨夜麻姑陪宴〕，麻字平聲；第二句〔留宴鼇峰真客〕，留字平聲，又〔不道九關齊閉〕，九字仄聲；第三句〔幾回山腳弄雲濤〕，幾字仄聲；後結〔彷彿見金鼇〕，仿字仄聲。譜內可平可仄據此，餘參下詞。</p>
<p>又一體　雙調四十六字，前段四句三平韻，後段四句兩仄韻、兩平韻</p>
<div>唐昭宗</div>
<pre>縹緲雲間質。盈盈波上身。袖羅斜舉動埃塵。明豔不勝春。
●●○○●　○○○●□　●○○●●○□　○●●○□
翠鬢晚妝煙重。寂寂陽臺一夢。冰眸蓮臉見長新。巫峽更何人。
●●●○○■　●●○○●■　○○○●●○□　○●●○□</pre>
<p>此即前詞體，惟後結平韻，仍押前韻異。</p>
<p>又一體　雙調四十四字，前後段各四句，三平韻</p>
<div>毛文錫</div>
<pre>雨霽巫山上。雲輕映碧天。遠風吹散又相連。十二晚峰前。
◎●○○●　○○●●□　◎○⊙●●○□　◎●●○□
暗濕啼猿樹。高籠過客船。朝朝暮暮楚江邊。幾度降神仙。
◎●○○●　○○◎●□　⊙○◎●●○□　◎●●○□</pre>
<p>此詞全押平韻，換頭兩句，又各減去一字，與昭宗詞異。唐歐陽炯、李珣詞，元趙孟頫詞，俱與此同。前段第一句，趙孟頫詞〔松雪堆嵐靄〕，松字平聲；第三句〔風清月冷好花時〕，風字平聲，月字仄聲；第四句〔新恨怯逢秋〕，新字平聲；後段第一句，李珣詞〔塵暗珠簾捲〕，塵字平聲；第二句〔煙花春復秋〕，春字平聲；第三句，歐陽炯詞〔遠遊蓬島降人間〕，遠字仄聲，蓬字平聲；第四句，毛文錫詞〔年代屬元和〕，年字平聲，譜內可平可仄據此。</p>
</body>
</html>
