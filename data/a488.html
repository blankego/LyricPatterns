<html>
<head>
<title>意難忘</title>
<meta http-equiv="Content-Type" content="text/html; charset=utf-8">
</head>

<body>

<p>元高拭詞注：南呂調。</p>
<p>雙調九十二字，前後段各九句，六平韻</p>
<div>蘇軾</div>
<pre>花擁鴛房。記嚲肩髻小。約鬢眉長。輕身翻燕舞。低語囀鶯簧。
⊙●○□　●◎○◎●　◎●○□　○○○●●　⊙●●○□　
相見處、便難忘。肯親度瑤觴。向夜闌、歌翻郢曲。帶換韓香。
○●●　●○□　◎⊙●○□　●◎⊙　○○◎●　◎●○□
別來音信難將。似雲收楚峽。雨散巫陽。相逢情有在。不語意難量。
◎○⊙●○□　●⊙○◎●　◎●○□　⊙○○●●　◎●●○□
些個事、斷人腸。怎禁得悽惶。待與伊、移根換葉。試又何妨。
○●●　●○□　◎⊙●○□　●◎⊙　⊙○●●　◎●○□</pre>
<p>此調只有此體，宋、元詞俱如此填。此詞前後段第四、五句，例作五言對偶，第七句，例作上一下四句法，填者審之。前段起句，陳允平詞〔額粉宮黃〕，額字仄聲；第二句，周邦彥詞〔愛停歌駐拍〕，停字平聲，劉辰翁詞〔看雨中燈市〕，燈字平聲；第三句，陳詞〔歌送瑤觴〕，歌字平聲；第五句，高觀國詞〔露靚挹芳紅〕，露字仄聲；第七句，周詞〔拌劇飲淋浪〕，拌字平聲，劇字仄聲；第八句，高詞〔料認得、嬌雲媚雨〕，得字仄聲，劉詞〔更可憐、紅啼桃臉〕，桃字平聲，趙必象詞〔把年時、芳情吩咐〕，年字平聲；第九句，何夢桂詞〔孤竹空桑〕，孤字平聲；後段起句，周詞〔知音見說無雙〕，知字平聲，見字仄聲；第二、三句，林正大詞〔聽子規啼月，愁減朱顏〕，子字仄聲，啼字、愁字俱平聲；第四、五句，高詞〔燭搖留醉枕，塵墜戀歌鐘〕，燭字仄聲，塵字平聲；第七句，陳詞〔雲雨夢猶妨〕，雲字平聲，雨字仄聲；第八句，高詞〔但看取、天長地久〕，取字仄聲，劉詞〔漫三杯、擁爐覓句〕，三字平聲，擁字仄聲；第九句，陳詞〔虛度風光〕，虛字平聲。譜內可平可仄據此。<br>
</p>
</body>
</html>
