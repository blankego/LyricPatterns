<html>
<head>
<title>花心動</title>
<meta http-equiv="Content-Type" content="text/html; charset=utf-8">
</head>

<body>

<p>金詞注：小石調；元詞注：雙調。曹勳詞，名《好心動》；曹冠詞，名《桂飄香》；《鳴鶴餘音》詞，名《上升花》；《高麗史‧樂志》，名《花心動慢》。</p>
<p>雙調一百四字，前段十句四仄韻，後段八句五仄韻</p>
<div>史達祖</div>
<pre>風約簾波。錦機寒、難遮海棠煙雨。夜酒未蘇。春枕猶敧。曾是誤成歌舞。
⊙●○○　●○○　○○●○○■　◎●◎○　⊙●○○　⊙●●○○■
半褰薇帳雲頭散。奈愁味、不隨香去。盡沈靜。文園更渴。有人知否。
●○○●○○●　◎⊙●　◎○○■　●○●　○○●●　●○○■
懶記溫柔舊處。偏只怕、臨風見他桃樹。繡戶鎖塵。錦瑟空弦。無復畫眉心緒。
●●○○◎■　○◎●　○○●○○■　◎●◎○　◎●○○　⊙●●○○■
待拈銀管書春恨。被雙燕、替人言語。望不盡、垂楊幾千萬縷。
◎○⊙●○○●　◎⊙●　◎○○■　●◎●　⊙○●○●■</pre>
<p>此調始自周邦彥，但周詞後段多押兩韻，宋人照此填者甚少，故以史詞作譜。若吳詞之多押一韻，趙詞之多押兩韻、或添字，劉詞之句讀小異，謝詞之句讀不同，曹詞、無名氏詞之減字，悉為類列，以備各體。譜內可平可仄，參下周、吳、劉、趙四詞。此詞前段第二句，例作仄平平，平平仄平平仄，若趙長卿詞〔暗香飄，撲面無限清楚〕，與調不合。又，前後段第三、四句俱四字，第二字例用仄聲，第四字例用平聲，若張元幹詞〔簟枕乍閑，襟裾初試〕、〔舊恨未平，幽歡難駐〕，與諸家不同，概不校注平仄。又按，黃子行詞，前段第二句〔把謫仙、長笛一聲吹裂〕，謫字入聲，以入作平；張元幹詞，前段第八句〔夜未闌〕，未字仄聲，闌字平聲；後段結句〔南樓畫角自語〕，角字仄聲；馬古洲詞，前段第二句〔被年時、桃花杏花占了〕，占字仄聲；前後段第七句〔試濃抹、當場索笑〕、〔又何必、拈枝比較〕，索字、比字仄聲。俱與諸家不同，及譜中劉詞，後段第三句〔一〕字入聲，第八句〔不〕字入聲，俱以入作平；趙詞前段結句〔滿〕字仄聲，曹詞後段結句〔鳳〕字仄聲，俱與調不合，亦不校注平仄。</p>
<p>又一體　雙調一百四字，前段十句四仄韻，後段九句七仄韻</p>
<div>周邦彥</div>
<pre>簾捲青樓。東風滿、楊花亂飄晴晝。蘭袂褪香。羅帳褰紅。繡枕旋移相就。
○●○○　○○●　○○●○○■　○●●○　○●○○　●●●○○■
海棠花謝春融暖。偎人恁、嬌波頻溜。象床穩。鴛衾漫展。浪翻紅縐。
●○○●○○●　○○●　○○○■　●○●　○○●●　●○○■
一夜情濃似酒。香汗漬、鮫綃幾番微透。鸞困鳳慵。婭奼雙眼。畫也畫應難就。
●●○○●■　○●●　○○●○○■　○●●○　●●○●　●●●○○■
問伊可煞於人厚。梅萼露、胭脂檀口。從此後。纖腰為郎管瘦。
●○●●○○■　○●●　○○○■　○●■　○○●○●■</pre>
<p>此與史詞同，惟後段第六句、第八句俱押韻異。後段第四句〔眼〕字仄聲，諸家如此填者甚少，故此詞雖始自周詞，亦不校注平仄。</p>
<p>又一體　雙調一百四字，前段十句五仄韻，後段九句五仄韻</p>
<div>吳文英</div>
<pre>十里東風。嫋垂楊、長似舞時腰瘦。翠館朱樓。紫陌青門。處處燕鶯晴晝。
●●○○　●○○　○●●○○■　●●○○　●●○○　●●●○○■
乍看搖曳金絲綬。春淺映、鵝黃如酒。嫩陰裏。煙滋露染。翠嬌紅溜。
●○○●○○■　○●●　○○○■　●○●　○○●●　●○○■
此際雕鞍去久。空追念、郵亭短枝盈首。海角天涯。寒食清明。淚點絮花沾袖。
●●○○●■　○○●　○○●○○■　●●○○　○●○○　●●●○○■
去年折贈行人遠。今年恨、依然纖手。斷腸也。羞眉畫應未就。
○○●●○○●　○○●　○○○■　●○●　○○●○●■</pre>
<p>此與史詞同，惟前段第七句押韻異。按，張元幹詞，〔斷雲卻送輕雷去，疏林外、玉鉤微吐〕，正與此同。</p>
<p>又一體　雙調一百四字，前段十句四仄韻，後段九句五仄韻</p>
<div>劉燾</div>
<pre>偏憶江梅。有塵表豐儀。世外標格。低傍小橋。斜出疏籬。似向隴頭曾識。
○●○○　●○●○○　●●○■　○●●○　○●○○　●●●○○■
暗香孤韻冰霜裏。初不怕、春寒要勒。問桃李賢們。怎生向前爭得。
●○○●○○●　○●●　○○○■　●○●○○　●○●○○■
省共蕭娘去摘。玉纖映瓊枝。照人一色。淡粉暈酥。多少工夫。到得壽陽宮額。
●●○○●■　●○●○○　●○●■　●●●○　○●○○　●●●○○■
再三留待東君管。都拌醉。別花不惜。但只恐、南樓又三弄笛。
●○○●○○●　○○●　●○●■　●●●　○○●○●■</pre>
<p>此詞亦史詞體，惟前後段第五句作五字一句、四字一句，前結作五字一句、六字一句異。</p>
<p>又一體　雙調一百四字，前段十句五仄韻，後段九句六仄韻</p>
<div>趙長卿</div>
<pre>風軟寒輕。暗香飄、撲面無限清楚。乍淡乍濃。應想前村。定是早梅初吐。
○●○○　●○○　●●○●○■　●●●○　○●○○　●●●○○■
馬兒行過坡兒下。危橋外、竹梢疏處。半斜露。花花蕊蕊。燦然滿樹。
●○○●○○●　○○●　●○○■　●○■　○○●●　●○●■
一晌看花凝佇。因念我、西園玉英真素。最是繫心。婉娩精神。伴得水雲仙侶。
●●○○○■　○●●　○○●○○■　●●●○　●●○○　●●●○○■
斷腸沒奈人千里。無計向、釵頭頻覷。淚如雨。那堪又還日暮。
●○●●○○●　○●●　○○○■　●○■　●○●○●■</pre>
<p>此亦史詞體，惟前後段第九句俱押韻異。按，《鳴鶴餘音》吳真人詞，〔靜無觸，氣財色酒，一齊須逐〕，〔異香簇，祥光燦爛，結成仙曲〕，正與此同。</p>
<p>又一體　雙調一百四字，前段十句四仄韻，後段十一句五仄韻</p>
<div>謝逸</div>
<pre>風裏楊花輕薄性。銀燭高燒心熱。香餌懸鉤。魚不輕吞。辜負釣兒虛設。
○●○○○●●　○●○○○■　○●○○　○●○○　○●●○○■
桑蠶到老絲長絆。針剌眼、淚流成血。思量起。拈枝花朵。果兒難結。
○○●●○○●　○●●　●○○■　○○●　○○○●　●○○■
海樣情深忍撇。似夢裏相逢。不勝歡悅。出水雙蓮。摘取一枝。可惜並頭分折。
●●○○●■　●●●○○　●○○■　●●○○　●●●○　●●●○○■
猛期月滿會垣娥。誰知是。初生新月。折翼鳥。甚日於飛時節。
●○●●●○○　○○●　●○○■　●●●　●●○○○■</pre>
<p>此詞前段第一、二句作七字一句，與諸家不同，因宋人傳誦已久，謂其得風人比興遺意，採以備體。</p>
<p>又一體　雙調一百字，前段十句四仄韻，後段十句五仄韻</p>
<div>曹勳</div>
<pre>椒柏稱觴。撫寰瀛良辰。正臨端月。
○●○○　●○○○○　●○○■
瑞應屢臻。宮篽多祥。氣候暖回微冽。
●●●○　○●○○　●●●○○■
聖母七旬壽。敻無前、天心昭格。溥慶處、坤珍效祉。宴開清切。
●●●○●　●○○　○○○■　●●●　○○●●　●○○■
金殿簫韶備設。鏘鈞奏留雲。舞容回雪。赭袍繡擁。褘翟同城。遞捧玉杯歡悅。
○●○○●■　○○●○○　●○○■　●○●●　○●○○　●●●○○■
願將億萬喜。祝億萬、從茲無缺。太平主。永隆聖孝鳳闕。
●○●●●　●●●　○○○■　●○●　●○●●●■</pre>
<p>此亦史詞體，惟前後段第七句各減二字，俱作五字句異。按，曹詞別首，〔瑞非蘭麝比〕，〔最是關情處〕，正與此同。此詞平仄，亦與諸家小異。</p>
<p>又一體　雙調一百五字，前段十一句四仄韻，後段九句六仄韻</p>
<div>趙長卿</div>
<pre>綠水平湖。浸芙渠爛錦。豔勝傾國。半斂半開。斜立斜敧。好似困嬌無力。
●●○○　●○○●●　●○○■　●●●○　○●○○　●●●○○■
水仙應赴瑤池宴。醉歸去、美人扶策。駐香駕。擁波心。媚容倩妝顏色。
●○○●○○●　●○●　●○○■　●○●　●○○　●○●○○■
曾見苕川澄碧。勻粉面、溪頭舊時相識。
○●○○○■　○●●　○○●○○■
翠被繡裀。彩扇香篝。度歲杳無消息。
●●●○　●●○○　●●●○○■
露痕滴盡風前淚。追往恨、悠悠蹤跡。動怨憶。多情自家賦得。
●○●●○○●　○●●　○○○■　●●■　○○●○●■</pre>
<p>此詞前結添一字，與諸家異；後結多押一韻，與周詞。</p>
<p>又一體　雙調一百一字，前段九句四仄韻，後段十句五仄韻</p>
<div>《花草粹編》無名氏</div>
<pre>忽睹菱花。這一程、減卻風流顏色。
●●○○　●●○　●●○○○■　
鄰姬戲問。愧我為羞。無語低頭寥寂。
○○●●　●●○○　○●○○○■
珠淚紛紛和粉垂。襟袂舊痕乾又濕。但感起愁懷。堆堆積積。
○●○○○●○　○●●○○●■　●●●○○　○○●■
杜宇催春急。煙籠花柳。粉蝶難尋覓。紫燕喃喃。黃鶯恰恰。對景脂消香浥。
●●○○■　○○○●　●●○○■　●●○○　○○●●　●●○○○■
篆煙將盡愁未休。乍得御溝玻璃碧。教紅葉往來。傳個消息。
●○○●○●○　●●●○○○■　○○●●○　○●○■</pre>
<p>此亦史詞體，惟前結減二字，換頭句減一字異。此詞前後段第七、八句，句讀與諸家不同，平仄亦異。</p>
</body>
</html>
