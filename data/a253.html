<html>
<head>
<title>擷芳詞</title>
<meta http-equiv="Content-Type" content="text/html; charset=utf-8">
</head>

<body>

<p>《古今詞話》云：政和間，京師妓之姥，曾嫁伶官，常入內教舞，傳禁中《擷芳詞》以教其妓，人皆愛其聲，又愛其詞，類唐人所作。張尚書帥成都，蜀中傳此詞，競唱之，卻于前段下添〔憶憶憶〕三字，後段下添〔得得得〕三字，又名《摘紅英》，殊失其義。不知禁中有〔擷芳園〕，故名〔擷芳詞〕也。按，程垓詞名《折紅英》，曾覿詞名《清商怨》，呂渭老詞名《惜分釵》，陸游因詞中有〔可憐孤似釵頭鳳〕句，改名《釵頭鳳》，《能改齋漫錄》無名氏詞名《玉瓏璁》。</p>
<p>雙調五十四字，前後段各七句，六仄韻</p>
<div>《古今詞話》無名氏</div>
<pre>風搖動。雨濛茸。翠條柔弱花頭重。春衫窄。香肌濕。記得年時。共伊曾摘。
○○■　◎⊙■　●○⊙●○○■　○⊙■換⊙○■　●●○⊙　●○○■
都如夢。何曾共。可憐孤似釵頭鳳。關山隔。晚雲碧。燕兒來也。又無消息。
○○■　⊙○■　◎○⊙●⊙○■　○○■換◎○■　◎⊙⊙◎　●○⊙■</pre>
<p>此詞每段六仄韻，上三句一韻，下四句又換一韻，後段即同前段押法，但上三韻用上、去聲，下三韻必用入聲。如此詞上三韻，前段用上聲之一董、二腫，後段即用去聲之一送、二宋，下三韻則用入聲之十一陌、十三職。合觀程垓、陸游、曾覿、史達祖、無名氏諸詞，莫不皆然。惟張翥詞，上用入聲韻，下用上、去聲韻，與此小異。其後段第三句〔殘香剩粉那禁得〕，結二句〔晚風又起，倚欄怎忍〕，平仄亦與此詞小異，譜內據之，餘參下所採仄韻詞。</p>
<p>又一體　雙調五十八字，前後段各九句，七仄韻、一疊韻</p>
<div>史達祖</div>
<pre>春愁遠。春夢亂。鳳釵一股輕塵滿。江煙白。江波碧。
○○■　○●■　●○●●○○■　○○■換○○■
柳戶清明。燕簾寒食。憶。憶。
●●○○　●○○■　■　■疊
鶯聲晚。簫聲短。落花不許春拘管。新相識。休相失。
○○■　○○■　●○●●○○■　○○■換○○■
翠陌吹衣。畫樓橫笛。得。得。
●●○○　●○○■　■　■疊</pre>
<p>此見周密《絕妙好詞》選本，較〔風搖動〕詞，兩結各添二字疊韻，要其每段兩仄韻，則同一體也。</p>
<p>又一體　雙調五十八字，前後段各九句三仄韻、四平韻、一疊韻</p>
<div>呂渭老</div>
<pre>重簾掛。微燈下。背欄同說春風話。月盈樓。淚盈眸。
⊙○■　○○■　●⊙⊙●○○■　●○□　●○□
覷著紅裀。無計遲留。休。休。
●◎○⊙　⊙●○□　□　□疊
鶯花謝。春殘也。等閒泣損香羅帕。見無由。恨難收。
○○■　○○■　●○◎●○○■　●○□　●○□
夢短屏深。清夜濃愁。悠。悠。
●◎⊙⊙　⊙●○□　□　□疊</pre>
<p>此與史達祖詞句讀同，惟前後段第三句以下，即換平韻。宋沈伯時《樂府指迷》云：入聲字，可以平聲替。此調每段下三韻，例用入聲，此詞換平聲，亦無不可也。按，呂詞二首，句韻悉同，惟前段第三句〔柳絲拂馬花迎面〕，拂字仄聲；第七句〔暝色連空〕，暝字仄聲；後段第三句〔寶釵斜照春妝淺〕，斜字平聲；第六句〔試問別來〕，別字仄聲；第七句〔近日情悰〕，近字仄聲，與此詞平仄小異。譜內據之，餘參下所採換平韻詞。</p>
<p>又一體　雙調六十字，前後段各十句，七仄韻、兩疊韻</p>
<div>程垓</div>
<pre>桃花暖。楊花亂。可憐朱戶春強半。長記憶。探芳日。
○○■　○○■　●○○●○○■　○◎■換⊙○■
笑憑郎肩。殢紅偎碧。惜。惜。惜。
●◎○⊙　●○○■　■　■疊■疊
春宵短。離腸斷。淚痕長向東風滿。憑青翼。問消息。
○○■　⊙○■　●○○●○○■　○○■換●○■　
花謝春歸。幾時來得。憶。憶。憶。
○◎○⊙　●○○■　■　■疊■疊</pre>
<p>此亦〔風搖動〕詞體，惟兩結各添三字疊韻異。按，陸游〔紅酥手〕詞，無名氏〔城南路〕詞，正與此同。惟陸詞前後段第六、七句，〔一懷愁緒，幾年離索〕，〔山盟雖在，錦書難託〕，懷字、盟字俱平聲，緒字、在字俱仄聲；無名氏詞，前段第四、五句〔新相識，舊相識〕舊字仄聲；換頭句〔劉郎去，阮郎住〕，阮字仄聲。譜內可平可仄據之，餘詳前詞。</p>
<p>又一體　雙調六十字，前後段各十句，三仄韻、四平韻、兩疊韻</p>
<div>宋媛唐氏</div>
<pre>世情薄。人情惡。雨送黃昏花易落。曉風乾。淚痕殘。
●○■　○○■　●●○○○●■　●○□　●○□
欲箋心事。獨語斜欄。難。難。難。
●○○●　●●○□　□　□疊□疊
人成各。今非昨。病魂嘗似鞦韆索。角聲寒。夜闌珊。
○○■　○○■　●○○●○○■　●○□　●○□
怕人尋問。咽淚妝歡。瞞。瞞。瞞。
●○○●　●●○□　□　□疊□疊</pre>
<p>此詞見《齊東野語》，蓋唐氏答陸游作也，即呂渭老平仄換韻詞體，兩結又添一字，惟前段第三句，仄仄平平平仄仄，與各家異。<br>
</p>
</body>
</html>
