<html>
<head>
<title>三部樂</title>
<meta http-equiv="Content-Type" content="text/html; charset=utf-8">
</head>

<body>

<p>調見東坡詞。按，《唐書‧禮樂志》：明皇分樂為二部，堂下立奏，謂之立部伎；堂上坐奏，謂之坐部伎；又酷愛法曲，選坐部伎弟子子弟三百，教於梨園，為法曲部。三部之名，疑出於此。</p>
<p>雙調九十九字，前段十句五仄韻，後段九句六仄韻</p>
<div>蘇軾</div>
<pre>美人如月。乍見掩暮雲。更增妍絕。算應無恨。安用陰晴圓缺。
●○○■　●●●●○　●○○■　●○○●　○●○○○■
嬌羞甚、空只成愁。待下床又懶。未語先咽。數日不來。落盡一庭紅葉。
○○●　○●○○　●●○●●　●●○■　●●●○　●●●○○■
今朝猛起置酒。問為誰減動。一分香雪。何事散花卻病。維摩無疾。
○○●●●●　●●○●●　●○○■　○●●○●●　○○○■
卻低眉、慘然不答。唱金縷、一聲怨切。堪折便折。且惜取、少年花發。
●○○　●○●■　●○●　●○●■　○●●■　●●●　●○○■</pre>
<p>此詞前段起句、後段第八句，俱用韻，宋人無如此填者，故譜內可平可仄，詳注周詞之下，以有方、楊和詞及陳亮、吳文英兩詞可校也。</p>
<p>又一體　雙調九十九字，前段十句四仄韻，後段九句五仄韻</p>
<div>周邦彥</div>
<pre>浮玉飛瓊。向邃館靜軒。倍增清絕。夜窗垂練。何用交光明月。
○●○○　●◎●◎○　●○○■　◎○○●　⊙●○○○■
近聞道、官閣多梅。趁暗香未遠。凍蕊初發。倩誰折取。寄贈情人桃葉。
◎⊙●　○●○○　●●○●●　●⊙○■　●⊙●◎　◎●⊙○○■
回文近傳錦字。道為君瘦損。是人都說。祗知染紅著手。膠梳黏髮。
⊙○◎⊙◎◎　●◎○●●　●○○■　◎⊙●○●●　○○○■　
轉思量、鎮長墮睫。都只為、情深意切。欲報消息。無一句、堪喻愁結。
●○○　●○●■　⊙◎●　⊙○●■　◎●●●　⊙◎●　⊙◎○■</pre>
<p>此詞前段起句、後段第八句，俱不用韻，宋人俱如此填。按，陳亮詞，前段第二句〔但三滿三平〕，兩三字俱平聲；第四句〔人中龍虎〕，人字平聲；第六句〔只合是端坐王朝〕，合字仄聲；結句〔聊過舊家宮室〕，聊字平聲；後段第二句〔把征衫著上〕，征字平聲，譜內可平可仄據此，餘參蘇、方、吳三詞。</p>
<p>又一體　雙調九十九字，前段十句四仄韻，後段九句五仄韻</p>
<div>方千里</div>
<pre>簾捲窗明。聽杜宇乍啼。漏聲初絕。亂雲收盡。天際留殘月。
○●○○　●●●●○　●○○■　●○○●　○●○○■
奈相送、行客將歸。悵去程漸促。霽色催發。斷魂別浦。自上孤舟如葉。
●○●　○●○○　●●○●●　●●○■　●○●●　●●○○○■
悠悠音信易隔。縱怨懷恨語。到見時難說。堪嗟水流急景。霜飛華髮。
○○○●●●　●●○●●　●●○○■　○○●○●●　○○○■
想家山、路窮望睫。空倚杖、魂親夢切。不似嫩朵。猶能替、離緒千結。
●○○　●○●■　○●●　○○●■　●●●●　○○●　○●○■</pre>
<p>此和周邦彥詞，惟前段第五句減一字，後段第三句添一字異。按，楊澤民詞，前段第五句〔正是蕤賓月〕，後段第二、三句〔試尋雙寄意，向麗人低說〕，與此同。</p>
<p>又一體　雙調九十九字，前段十句四仄韻，後段九句五仄韻</p>
<div>吳文英</div>
<pre>江鶂初飛。蕩萬里素雲。霽空如沐。詠情吟思。不在秦箏金屋。
○●○○　●●●●○　●○○■　●○○●　●●○○○■
夜潮上、明月蘆花。傍釣蓑夢遠。句清敲玉。翠罌汲曉。欸乃一聲秋曲。
●○●　○●○○　●●○●●　●○○■　●○●●　●●●○○■
越裝片篷障雨。瘦半竿渭水。伴鷺汀幽宿。那知暖袍挾錦。低簾籠燭。
●○●○●●　●●○●●　●●○○■　○○●○●●　○○○■
鼓春波、載花萬斛。帆鬣轉、銀河可掬。風定浪息。蒼茫外、天浸寒綠。
●○○　●○●■　○●●　○○●■　○●●●　○○●　○●○■</pre>
<p>此與周詞同，惟前段第二句四字，第三句五字異。</p>
</body>
</html>
