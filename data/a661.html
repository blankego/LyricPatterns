<html>
<head>
<title>上林春慢</title>
<meta http-equiv="Content-Type" content="text/html; charset=utf-8">
</head>

<body>

<p>《宋史‧樂志》：中呂宮。</p>
<p>雙調一百二字，前段十一句四仄韻，後段九句五仄韻</p>
<div>晁補之</div>
<pre>帽落宮花。衣惹御香。鳳輦晚來初過。鶴降詔飛。龍銜燭戲。端門萬枝燈火。
◎●○○　○●●⊙　●●◎○○■　●◎◎⊙　○○●●　○○●○○■
滿城車馬。對明月、有誰閑坐。任狂遊。更許傍禁街。不扃金鎖。
●○⊙●　●○●　●○⊙■　●○○　●◎◎●⊙　◎○○■
玉樓人、暗中擲果。珍簾下、笑著春衫嫋娜。素蛾繞釵。輕蟬撲鬢。
●○○　●○●■　○○●　●●○○◎■　●⊙◎⊙　○○◎●
垂垂柳絲梅朵。夜闌飲散。但贏得、翠翹雙嚲。醉歸來。又重向、曉窗梳裹。
○⊙●○○■　◎○●●　●○●　●○○■　●○○　●⊙●　●○○■</pre>
<p>此調兩晁詞，俱為正體。此詞有曾紆詞可校。按，曾詞，前段第二句〔豪健放樂〕，樂字仄聲；第四句〔靚妝微步〕，微字平聲；第十句〔念流水易失〕，流水二字俱平聲，失字仄聲；第十一句〔幽姿堪惜〕，幽字平聲；後段第三句〔舊遊回首〕，回字平聲，首字仄聲；第四句〔前歡如夢〕，如字平聲；第六句〔稠紅亂蕊〕，稠字平聲。譜內可平可仄據此，餘參下詞。</p>
<p>又一體　雙調一百二字，前段十一句四仄韻，後段十句五仄韻</p>
<div>晁補之</div>
<pre>天惜中秋。三夜淡雲。占得今宵明月。孟陬歲好。金風氣爽。清時挺生賢哲。
○●○○　○●●○　●●○○○■　●○●●　○○●●　○○●○○■
相門出相。算鍾慶、自應累葉。乍歸來。暫燕處。共仰赤松高轍。
●○●●　●○●　●○●■　●○○　●●●　●●●○○■
想人生、會須自悅。浮雲事、笑裏樽前休說。舊有袞衣。公歸未晚。
●○○　●○●■　○○●　●●○○○■　●●●○　○○●●
千歲盛明時節。命圭相印。看重賞、晉公勳業。濟生靈。共富貴。海深天闊。
○●●○○■　●○●●　●○●　●○○■　●○○　●●●　●○○■</pre>
<p>此與前詞同，惟前結作三字一句、六字一句異。</p>
</body>
</html>
