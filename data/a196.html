<html>
<head>
<title>惜分飛</title>
<meta http-equiv="Content-Type" content="text/html; charset=utf-8">
</head>

<body>

<p>賀鑄詞名《惜雙雙》，劉弇詞名《惜雙雙令》，曹冠詞名《惜芳菲》。</p>
<p>雙調五十字，前後段各四句，四仄韻</p>
<div>毛滂</div>
<pre>淚濕欄杆花著露。愁到眉峰碧聚。此恨平分取。更無言語空相覷。
◎●⊙○○◎■　⊙●⊙○◎■　◎●○○■　●○⊙●○○■
斷雨殘雲無意緒。寂寞朝朝暮暮。今夜山深處。斷魂分付潮回去。
◎◎⊙⊙○◎■　◎●⊙○◎■　⊙●○○■　●○⊙●○○■</pre>
<p>此調以此詞為正體，宋、元人俱照此填，其餘添字，皆變體也。毛詞別首，首段第二句〔望盡冷煙衰草〕，望字、冷字俱仄聲，衰字平聲；第三句〔驚散雕欄晚〕，驚字平聲；後段起句〔雲斷月斜紅燭短〕，雲字平聲，月字仄聲；賀鑄詞，第二句〔偏照空床翠被〕，偏字平聲，袁去華詞〔翠竹短窗無暑〕，無字平聲。譜內可平可仄據之，餘參所採諸詞。按，前段第三句第四字，諸家俱用平聲，惟呂渭老詞〔簾映春窈窕〕，窈字仄聲，其後段第三句〔歸去城南道〕，南字仍用平聲，故〔分〕字不注可仄。</p>
<p>又一體　雙調五十二字，前後段各四句，四仄韻</p>
<div>劉弇</div>
<pre>風外橘花香暗度。飛絮綰、殘春歸去。醞造黃梅雨。冷煙曉占橫塘路。
○●●○○●■　⊙◎●　⊙○⊙■　●●○○■　●○●●○○■
翠屏人在天低處。驚夢斷、行雲無據。此恨憑誰訴。恁時卻倩危弦語。
●○○●○○■　⊙●●　○○⊙■　●●○○■　●○○●○○■</pre>
<p>此與毛詞同，惟前後段第二句各添一字，作七字句異。此詞前後段第二句內可平可仄，即參後所列三體，其餘已見前詞。</p>
<p>又一體　雙調五十四字，前後段各四句，四仄韻</p>
<div>張先</div>
<pre>城上層樓天邊路。殘照裏、平蕪綠樹。傷遠更惜春暮。有人還在高高處。
○●○○○○■　○●●　○○●■　○●●●○■　●○○●○○■
斷夢歸雲經日去。無計使、哀弦寄語。相望恨不相遇。倚橋臨水誰家住。
●●○○○●■　○●●　○○●■　○●●●○■　●○○●○○■</pre>
<p>此亦毛詞體，惟前後段第二句各添一字、作七字句，第三句又各添一字、作六字句異。</p>
<p>又一體　雙調五十六字，前後段各四句，四仄韻</p>
<div>《梅苑》無名氏</div>
<pre>庾嶺香前親寫得。仔細看、粉勻無跡。月殿休尋覓。姑射人來、知是曾相識。
●●○○○●■　●●●　●○○■　●●○○■　○●○○　○●○○■
不要青春閑用力。也合寄、江南資訊。著意應難摘。留與梨花、比並真顏色。
●●○○○●■　●●●　○○●■　●●○○■　○●○○　●●○○■</pre>
<p>此亦毛詞體，惟前後段第二句各添一字、作七字句，兩結句又各添二字，作九字句異。</p>
<p>又一體　雙調五十六字，前後段各四句，四仄韻</p>
<div>《梅苑》無名氏</div>
<pre>冒雪披風開數點。萬花壓、欺寒探暖。掩映閒庭院。月下疏影橫斜、幽香遠。
●●○○○●■　●○●　○○●■　●●○○■　●●○●○○　○○■
命友開樽閑宴玩。聽麗質、歌聲宛轉。對景側金盞。任他結實和羹、歸仙館。
●●○○○●■　●●●　○○●■　●●●○■　●○●●○○　○○■</pre>
<p>此與〔庾嶺香前〕詞同，而兩結句法，作上六下三，與上四下五者不同。</p>
</body>
</html>
