<html>
<head>
<title>尾犯</title>
<meta http-equiv="Content-Type" content="text/html; charset=utf-8">
</head>

<body>

<p>調見《樂章集》，〔夜雨滴空階〕詞注正宮，〔晴煙羃羃〕詞注林鐘商。秦觀詞名《碧芙蓉》。</p>
<p>雙調九十四字，前段十句四仄韻，後段八句四仄韻</p>
<div>柳永</div>
<pre>夜雨滴空階。孤館夢回。情緒蕭索。一片閒愁。想丹青難貌。
◎●●○○　○●●○　○●○■　◎●○○　●○○○■
秋漸老、蛩聲正苦。夜將闌、燈花漸落。最無端處。忍把良宵。只恁孤眠卻。
⊙◎●　○○●●　●○○　⊙○●■　◎○○●　◎●⊙○　◎●⊙○■
佳人應怪我。別後寡信輕諾。記得當時。剪香雲為約。
⊙○○●●　◎●●◎○■　◎●○○　●○○○■
甚時向、幽閨深處。按新詞、流霞共酌。再同歡笑。肯把金玉珠珍博。
●⊙●　○○○●　●⊙⊙　○○●■　◎○⊙●　●●⊙◎○○■</pre>
<p>此調九十四字者，以此詞為正體，秦觀、吳文英、趙以夫諸詞，俱如此填。若蔣詞之後段第二句添一字、結句句法不同，乃變體也。沈伯時《樂府指迷》論此詞結句〔金〕字，應用去聲，按吳文英〔紺海掣微雲〕詞，〔滿地桂陰無人惜〕，趙義夫詞，〔殷勤更把茱萸囑〕，桂字、更字去聲，但吳詞〔陰〕字平聲，趙詞〔殷勤〕二字平聲；吳詞別首，〔遠夢越來溪上月〕，上字仄聲，則又與此詞不同。今以〔滿地桂陰〕句為定格，蓋〔陰〕字平聲，可以〔玉〕字入聲替也。按，趙詞，前段第一句〔長嘯躡高寒〕，長字平聲；第六句〔引光祿、清吟興動〕，引字仄聲，光字平聲；第七句〔憶龍山舊遊夢斷〕，舊字仄聲；秦詞，第八、九、十句〔欄杆閑倚，庭院無人，顛倒飄黃葉〕，欄字、庭字、顛字俱平聲；吳詞，第九、十句〔忍向夜深，簾戶照陳跡〕，夜字、照字俱仄聲；秦詞，後段第一、二句〔故園當此際，遙想弟兄羅列〕，故字仄聲，遙字、兄字俱平聲；第三句〔攜酒登高〕，攜字平聲；吳詞，第五句〔二十五聲聲秋點〕，十字仄聲；第六句〔夢不認、屏山路窄〕，不字、認字俱仄聲；秦詞，第七句〔長吟抱膝〕，長字平聲，換字仄聲。譜內可平可仄據此，餘參蔣詞。此詞前段第五句、後段第四句，例作上一下四句法，如秦詞之〔喜秋光清絕〕、〔把茱萸簪徹〕，吳詞之〔想清光先得〕、〔記年時相識〕，又〔冷霜波成纈〕、〔渺平蕪煙闊〕，趙詞之〔與斜陽天遠〕、〔覓東籬幽伴〕，皆然，填者辨之。</p>
<p>又一體　雙調九十五字，前段十句四仄韻，後段八句四仄韻</p>
<div>蔣捷</div>
<pre>夜倚、書床。敲碎唾壺。燈暈明滅。多事西風。把齋鈴頻掣。
●●●○○　○●●○　○●○■　○●○○　●○○○■
人笑語、溫溫芋火。雁孤飛、蕭蕭稷雪。遍欄杆外。萬頃魚天。未了予愁絕。
○●●　○○●●　●○○　○○●■　●○○●　●●○○　●●○○■
雞邊長劍舞。念不到、此樣豪傑。瘦骨稜稜。但淒其衾鐵。
○○○●●　●●●　●●○■　●●○○　●○○○■
是非夢、無痕堪記。似雙瞳、繽紛翠纈。浩然心在。我逢著、梅花便說。
●○●　○○○●　●○○　○○●■　●○○●　●○●　○○●■</pre>
<p>此與柳詞同，惟後段第二句添一字，結句作上三下四句法異。</p>
<p>又一體　雙調九十八字，前段十句五仄韻，後段十句六仄韻</p>
<div>柳永</div>
<pre>晴煙羃羃。漸東郊芳草。染成輕碧。野塘風暖。游魚動觸。冰澌微坼。
○○●■　●○○○●　●○⊙■　●○⊙●　○○◎●　⊙○○■
幾行斷雁。旋次第、歸霜磧。詠新詩、手撚江梅。故人增我春色。
◎○●●　◎●●　○○■　●○○　◎●○○　●○⊙●○■
似此光陰催逼。念浮生。不滿百。雖照人軒冕。潤屋金珠。於身何益。
●●○○○■　●○○　◎●■　○●○○●　●◎○⊙　○○⊙■
一種勞心力。圖利祿、殆非長策。除是恁、點檢笙歌。訪尋羅綺消得。
◎●○○■　○●●　●○○■　⊙●●　◎●○○　●○⊙●○■</pre>
<p>此調九十八字者，以此詞為正體，若晁詞之添一字、無名氏詞之添二字，皆變體也。此詞可平可仄，即參下晁詞及無名氏詞。</p>
<p>又一體　雙調九十九字，前段九句五仄韻，後段十句六仄韻</p>
<div>晁補之</div>
<pre>廬山小隱。漸年來疏懶。浸濃歸興。彩橋飛過深溪。池底奔雷餘韻。
○○●■　●○○○●　●○○■　●○○●○○　○●○○○■
香爐照日。望處與、青霄近。想群仙、呼我應還。怪曉來、鬢絲垂鏡。
○○●●　●●●　○○■　●○○　○●○○　●●○　●○○■
海上雲車回軔。少姑傳。金母信。森翠裾瓊佩。落日初霞。紛紜相映。
●●○○○■　●○○　○●■　○●○○●　●●○○　○○○■
誰見湖中景。花洞裏、杳然漁艇。別是個、瀟灑乾坤。世情塵土休問。
○●○○■　○●●　●○○■　●●●　○●○○　●○○●○■</pre>
<p>此與柳詞同，惟前段第四、五、六句，作六字兩句，結句添一字，作上三下四七字句異。</p>
<p>又一體　雙調一百字字，前段十句六仄韻，後段九句六仄韻</p>
<div>《梅苑》無名氏</div>
<pre>輕風淅淅。正園林蕭索。未回暖律。嶺頭昨夜。寒梅初發。一枝消息。
○○●■　●○○○●　●○●■　●○●●　○○○●　●○○■
香苞漸坼。天不許、雪霜欺得。望東吳、驛使西來。為誰折贈春色。
○○●■　○●●　●○○■　●○○　●●○○　●○●●○■
玉瑩冰清容質。迥不同、群花品格。如曉妝勻罷。壽陽香臉。徐妃粉額。
●●○○○■　●●○　○○●■　○●○○●　●○○●　○○●■
好把瓊英摘。頻醉賞、舞筵歌席。休待聽、嗚咽臨風。數聲月下羌笛。
●●○○■　○●●　●○○■　○●●　○●○○　●○●●○■</pre>
<p>此亦與柳詞同，惟前段第八句、後段第二句，校柳詞各添一字異。</p>
</body>
</html>
