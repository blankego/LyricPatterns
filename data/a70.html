<html>
<head>
<title>河滿子</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。一名《何滿子》。白居易詩注：開元中滄州歌者姓名。元稹詩云：〔便將何滿為曲名，御府新題樂府纂〕，是也。又《盧氏雜說》：唐文宗命宮人沈翹翹，舞河滿子詞。又屬舞曲。</p>
<p>單調三十六字，六句三平韻</p>
<div>和凝</div>
<pre>寫得魚箋無限。其如花鎖春輝。目斷巫山雲雨。空教殘夢依依。
◎●⊙○⊙●　⊙○⊙●○□　◎●○○○●　⊙○○●○□
卻愛熏香小鴨。羨他長在屏幃。
◎●⊙○◎●　◎○⊙●○□</pre>
<p>此詞六句俱六字，毛文錫〔紅粉樓前〕詞，與此同。尹鶚兩段詞，前一段本此。譜內可平可仄，悉參後詞。</p>
<p>又一體　單調三十七字，六句三平韻</p>
<div>和凝</div>
<pre>正是破瓜年紀。含情慣得人饒。桃李精神鸚鵡舌。可堪虛度良宵。
●●●○○●　○○●●○□　○●○○○●●　●○○●○□
卻愛藍羅裙子。羨他長束纖腰。
●●○○○●　●○○●○□</pre>
<p>此詞第三句七字，孫光憲〔冠劍不隨〕詞，與此同。毛熙震兩段詞本此。</p>
<p>又一體　雙調七十三字，前後段各六句三平韻</p>
<div>尹鶚</div>
<pre>雲雨常陪盛會。笙歌慣逐閒遊。錦裏風光應占。玉鞭金勒驊騮。
○●○○●●　○○●●○□　●●○○○●　●○○●○□
戴月潛穿深曲。和香醉脫輕裘。
●●○○○●　○○●●○□
方喜正同鴛帳。又言將往皇州。每憶良宵公子伴。夢魂長掛紅樓。
○●●○○●　●○○●○□　●●○○○●●　●○○●○□　
欲表傷離情味。丁香結在心頭。
●●○○○●　○○●●○□</pre>
<p>此詞前段三十六字，後段三十七字，唐詞原有此兩體，或與前段第三句增一字者，非。</p>
<p>又一體　雙調七十四字，前後段各六句三平韻</p>
<div>毛熙震</div>
<pre>寂寞芳菲暗度。歲華如箭堪驚。緬想舊歡多少事。轉添春思難平。
●●○○●●　●○○●○□　●◎◎⊙○◎●　●○○●○□
曲檻絲垂金柳。小窗弦斷銀箏。
●●○○○●　●○○●○□
深院空聞燕語。滿園閑落花輕。一片相思休不得。忍教長日愁生。
○●○○●●　●○○●○□　◎◎○⊙○◎●　●○○●○□
誰見夕陽孤夢。覺來無限傷情。
○●●○○●　●○○●○□</pre>
<p>宋詞兩段者，俱照此填。前後段可平可仄，已詳見單調詞。惟晏幾道詞，前後段第三句〔五陵年少渾薄倖〕、〔蕙樓多少鉛華在〕，又杜安世詞〔雨餘天氣來深院〕、〔年年依舊無情緒〕，平仄獨異，餘則相同也。按，王灼《碧雞漫志》云，白居易詩：一曲四詞歌八疊，從頭便是斷腸聲，此指薛逢王言四句何滿子也。歌八疊，疑有和聲。今《花間集》詞屬雙調，有兩段各六句。內五句六字，一句七字者，亦有只一段而六句各六字者。按此則和詞與尹詞、毛詞各自一體，並無脫誤。其云雙調者，是宮調名。《唐書‧禮樂志》所謂夾仲商也。《詞律》不知白詩所指，又誤認雙調為兩段，乃云和凝詞僅得其半，並云尹鶚詞少一字，俱失於辯證。</p>
<p>又一體　雙調七十四字，前後段各六句四仄韻</p>
<div>毛滂</div>
<pre>急雨初收珠點。雲峰巉絕天半。轆轤金井捲甘冽。簾外翠陰遮遍。
●●○○○●　○○○●○■　●○○●●○●　○●●○○■
波翻水晶重泊。秋在琉璃雙簟。
○○●○○●　○●○○○■
漏永流花緩緩。未放崦嵫晼晚。紅荷綠芰暮天好。小宴水亭風館。
●●○○●●　●●○○●■　○○●●●○●　●●●○○■
雲亂香噴寶鴨。月冷釵橫玉燕。
○●○○●●　●●○○●■</pre>
<p>此詞用仄韻，其字句與毛熙震平韻詞同。宋詞中僅見此作，平仄當遵之。</p>
<p></p>
</body>
</html>
