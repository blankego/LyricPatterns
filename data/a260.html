<html>
<head>
<title>河傳</title>
<meta http-equiv="Content-Type" content="text/html; charset=utf-8">
</head>

<body>

<p>宋王灼《碧雞漫志》云：《河傳》唐曲，今存者二。其一屬南呂宮，前段仄韻，後段平韻；其一屬無射宮，即《怨王孫》曲；外又有越調、仙呂調兩曲。按，《河傳》之名，始于隋代，其詞則創自溫庭筠。《花間集》所載唐詞，句讀韻協，頗極參差，然約計不過三體。有前後段兩仄兩平四換韻者，如溫庭筠〔湖上〕詞以下十五首是也，內韋莊詞名《怨王孫》，宋人多宗之，歐陽修詞注越調，張先詞有〔海宇，稱慶，與天同〕句，更名《慶同天》，李清照詞有〔人靜皎月初斜，浸梨花〕句，更名《月照梨花》；有前段仄韻。後段仄韻、平韻者，如孫光憲〔風颭〕詞以下五首是也，宋詞無填此調者；有前後段皆仄韻者，如張泌〔渺莽〕詞以下七首是也，宋詞亦宗之，《樂章集》注仙呂調，徐昌圖詞有〔秋光滿目〕句，更名《秋光滿目》。歷來舊譜，大都挨字類列，其體莫辨，閱者茫然。譜內劃清三體，每體中，細辨句讀韻協，各以類列，庶按譜時，各有所宗，不致混淆矣。</p>
<p>雙調五十五字，前段七句兩仄韻、五平韻，後段七句三仄韻、四平韻</p>
<div>溫庭筠</div>
<pre>湖上。閑望。雨蕭蕭。煙浦花橋路遙。謝娘翠蛾愁不銷。終朝。夢魂迷晚潮。
⊙■　○■　●○□　⊙●⊙⊙◎□　◎⊙◎⊙⊙◎□　⊙□　◎○○●□
蕩子天涯歸棹遠。春已晚。鶯語空腸斷。
◎◎⊙⊙⊙◎■換⊙◎■　⊙●⊙○■
若耶溪。溪水西。柳堤。不聞郎馬嘶。
●○□換⊙◎□　◎□　●○○●□</pre>
<p>此調創自此詞，換頭七字一句、三字一句、五字一句，各體皆然，其源蓋出於此。按，《花間集》溫詞三首，前段第四句〔夢裏每愁依違〕，夢字、每字俱仄聲，依字平聲，又〔仙景個女採蓮〕，女字仄聲；第五句〔仙客一去燕已飛〕，仙字平聲，客字仄聲；後段起句〔紅袖搖曳逐風暖〕，逐字仄聲。譜內可平可仄據此。此詞前後段兩仄兩平四換韻，兩結俱二字一句、五字一句，與下孫、顧、辛三詞為一類。</p>
<p>又一體　雙調五十四字，前後段各七句三仄韻、四平韻</p>
<div>孫光憲</div>
<pre>花落。煙薄。謝家池閣。寂寞春深。翠娥輕斂意沈吟。沾襟。無人知此心。
○■　○■　●○○■　●●○□　○○○●●○□　○□　○○○●□
玉爐香斷霜灰冷。簾鋪影。樑燕歸紅杏。
●○○■○○■換○○■　○●○○●
晚來天。空悄然。孤眠。枕檀雲髻偏。
●○□換○●□　○□　●○○●□</pre>
<p>此與溫庭筠〔湖上，閑望〕詞同，惟第三句四字，仍押仄韻，第四句四字，始起平韻異。</p>
<p>又一體　雙調五十四字，前段七句三仄韻、三平韻，後段七句三仄韻、四平韻</p>
<div>顧敻</div>
<pre>棹舉。舟去。波光渺渺。不知何處。岸花汀草共依依。雨微。鷓鴣相逐飛。
●■　○■　○○●●　●○○■　●○○●●○□　●□　●○○●□
天涯離恨江聲咽。啼猿切。此意向誰說。
○○○●○○■換○○■　●●●○■
倚蘭橈。獨無憀。魂銷。小爐香欲焦。
●○□換●○□　○□　●○○●□</pre>
<p>此亦與溫詞同，惟前段第三句四字不用韻，第四句四字仍押仄韻異。</p>
<p>又一體　雙調五十四字，前段七句四仄韻、三平韻，後段七句三仄韻、四平韻</p>
<div>辛棄疾</div>
<pre>春水。千里。孤舟浪起。夢攜西子。覺來村巷夕陽斜。幾家。短牆紅杏花。
○■　○■　○○●■　●○○■　●○○●●○□　●□　●○○●□
晚雲做造些兒雨。折花去。岸上誰家女。
●○●●○○■換●○■　●●○○■
太狂顛。笑那邊。柳綿。被風吹上天。
●○□換●●□　●□　●○○●□</pre>
<p>此與顧敻〔棹舉，舟去〕詞同，惟前段第三句，亦用仄韻異。</p>
<p>又一體　雙調五十三字，前段七句兩仄韻、一疊韻、四平韻，後段六句三仄韻、三平韻</p>
<div>張泌</div>
<pre>紅杏。紅杏。交枝相映。密密濛濛。一庭濃豔倚東風。香融。透簾櫳。
○■　○■疊○○○■　●●○□　●○○●●○□　○□　●○□
斜陽似共春光語。蝶爭舞。更引流鶯妒。
○○●●○○■換●○■　●●○○■
魂銷千片玉樽前。神仙。瑤池醉暮天。
○○○●●○□換○□　○○●●□</pre>
<p>此詞亦與溫詞體同，惟前段第二句，即疊上句，第三句四字用仄韻，第四句四字用平韻，結句三字，後段第四、五句，作七字一句異。坊刻起句脫〔紅杏〕疊字，今照《詞緯》本增定。此詞亦四換韻，但前段結句三字，後段結句五字，與下閻詞，又自為一類。</p>
<p>又一體　雙調五十三字，前段七句一仄韻、一疊韻、四平韻，後段六句三仄韻、三平韻</p>
<div>閻選</div>
<pre>秋雨。秋雨。無晝無夜。滴滴霏霏。暗燈涼簟怨分離。妖姬。不勝悲。
○■　○■疊○●○●　●●○□　●○○●●○□　○□　●○□
西風稍急喧窗竹。停又續。膩臉懸雙玉。
○○●●○○■換○●■　●●○○■
幾回邀約雁來時。違期。雁歸人不歸。
●○○●●○□換○□　●○○●□</pre>
<p>此與張泌詞同，惟前段第三句不用仄韻，後段平韻即用前段原韻異。按，《河傳》詞體，凡兩結平韻者，其兩起皆仄韻，如溫庭筠之〔湖上，閑望〕四字，押兩仄韻，此詞〔秋雨，秋雨〕四字，正與溫詞同，《詞律》不注仄韻非。</p>
<p>又一體　雙調五十三字，前段七句三仄韻、三平韻，後段六句三仄韻、兩平韻</p>
<div>韋莊</div>
<pre>錦浦。春女。繡衣金縷。霧薄雲輕。花深柳暗。時節正是清明。雨初晴。
◎■　⊙■　◎○⊙■　⊙●○□　⊙○◎●　○◎◎●○□　●○□
玉鞭魂斷煙霞路。鶯鶯語。一望巫山雨。
◎○⊙●○○■　○⊙■　●●○⊙■
香塵隱映。遙見翠檻紅樓。黛眉愁。
○○◎●　⊙◎◎●○□換●○□</pre>
<p>此即溫詞體，但前段第五、六句，後段第四、五句，俱四字、六字，兩結句皆三字，另開宋詞一派，張先、陸游、張元幹、李清照、黃昇等詞，皆出於此。又，此詞後段仄韻，即押前段原韻，與溫詞小異。按，《花間集》韋詞三首，名《河傳》，《樽前集》韋詞一首，名《怨王孫》，平仄如一，惟〔何處，煙雨〕詞，前段起句，何字平聲；又。前段第五、六句〔畫橈金縷，翠旗高颭香風〕，金字、高字俱平聲；後段第四、五句〔江都宮闕，清淮月映迷樓〕，宮字、淮字俱平聲。譜內可平可仄據之，餘參以下類列六詞。</p>
<p>又一體　雙調五十三字，前段七句兩仄韻、三平韻，後段六句三仄韻、兩協韻</p>
<div>張先</div>
<pre>海宇。稱慶。復生元聖。風入南薰。拜恩遙闕。衣上曉色猶春。望堯雲。
●●　○■　●○○■　○●○□　●○○●　○●●●○□　●○□
遊鈞廣樂人疑夢。仙聲共。日轉旗光動。
○○●●○○■換○○■　●●○○■
無疆聖算。何待更祝華封。與天同。
○○●●　○●●●○◇協●○◇協</pre>
<p>此與韋詞同，惟前段起句不用韻異。又按，此詞後段平韻，即協本部三聲，與另換別韻者不同，下李清照詞亦然。</p>
<p>又一體　雙調五十三字，前段七句三仄韻、三平韻，後段六句三仄韻、兩協韻</p>
<div>李清照</div>
<pre>帝里。春晚。重門深院。草綠階前。暮天雁斷。樓上遠信誰傳。恨綿綿。
●●　⊙■　○○⊙■　●●○□　●○●■　○●●●○□　●○□
多情自是多沾惹。難拌舍。又是寒食也。
○○●●○○■換○⊙■　●●○●■
鞦韆陌巷。人靜皎月初斜。浸梨花。
○○●●　○●●●○◇協●○◇協</pre>
<p>此與張詞同，惟前段第五句仍押仄韻異。按，韋莊〔何處，煙雨〕詞，前段第五句〔畫橈金縷〕，縷字仍押仄韻，正與此同，但此詞起句〔帝里〕，裏字不用韻，而韋詞起句〔何處〕，處字則用韻，又稍不同耳。又按，《漱玉詞》李詞別首，其前段第五句，亦仍押仄韻，但前段第一、二、三句〔夢斷，漏悄，愁濃酒惱〕，漏字、酒字俱仄聲；後段第一、二句〔玉簫聲斷人何處，春又去〕，又字亦仄聲，與諸家稍異。</p>
<p>又一體　雙調五十三字，前段七句三仄韻、兩平韻，後段六句三仄韻、兩平韻</p>
<div>張元幹</div>
<pre>小院。春晝。晴窗霞透。著雨胭脂。倚風翠袖。芳意惱亂人多。暖金荷。
●●　○■　○○○■　●●○○　●○●■　○●●●○□　●○□
多情不分群葩後。傷春瘦。淺黛眉尖秀。
○○●●○○■　○○■　●●○○■
紅潮醉臉。半掩花底重門。怨黃昏。
○○●●　●●○●○□換●○□</pre>
<p>此與李清照〔帝里，春晚〕詞同，惟前段第四句不押平韻。按，《蘆川集》張詞二首皆然，其後段仄韻，即用前段原韻，又與韋詞一例。</p>
<p>又一體　雙調五十四字，前後段各六句，三仄韻、兩平韻</p>
<div>陸游</div>
<pre>悶已縈損。那堪多病。幾曲屏山。伴人晝靜。樑燕催起猶慵。換熏籠。
●●○■　●○○■　●●○○　●○●■　○●○●○□　●○□
新愁舊恨何時盡。漸凋綠鬢。小雨知花信。
○○●●○○■　●○●■　●●○○■
芳箋寄與。何處繡閣珠櫳。柳陰中。
○○●●　○●●●○□　●○□</pre>
<p>此與張元幹詞同，惟前段起句四字，後段第二句四字異。</p>
<p>又一體　雙調五十四字，前段七句兩仄韻、兩平韻，後段六句三仄韻、兩平韻</p>
<div>陸游</div>
<pre>霽景。風軟。煙江春漲。小閣無人。繡簾半上。花外姊妹相呼。約摴蒱。
●●　○●　○○○■　●●○○　●○●■　○●●●○□　●○□
修蛾忘了章台樣。細思一晌。感事添惆悵。
○○○●○○■　●○●■　●●○○■
胸酥臂玉消減。擬覓雙魚。倩傳書。
○○●●○●　●●○□　●○□</pre>
<p>此亦與張元幹詞同，惟前段第二句不用韻，後段第四、五句作六字一句、四字一句異。按，陸游詞二首，後段所押仄韻、平韻，即用前段原韻，與各家另換別韻者不同。</p>
<p>又一體　雙調五十四字，前段七句四仄韻、兩平韻，後段六句三仄韻、兩平韻</p>
<div>黃昇</div>
<pre>晝景。方永。重簾花影。好夢猶酣。鶯聲喚醒。門外風絮交飛。送春歸。
●■　○■　○○○■　●●○○　○○●■　○●○●○□　●○□
修蛾畫了無人問。幾多別恨。淚洗殘妝粉。
○○●●○○■換●○●■　●●○○■
不知郎馬何處。煙草淒迷。鷓鴣啼。
●○○●○●　○●○□換●○□</pre>
<p>此與陸游〔霽景，風軟〕詞同，惟前段起二句俱用韻。按，坊本後段第四句，作〔不知郎馬何處嘶〕，多一〔嘶〕字，今從《花庵詞選》改定，且此句亦無用韻之例，觀各家體可知。</p>
<p>又一體　雙調五十五字，前段七句四仄韻、三平韻，後段六句三仄韻、兩平韻</p>
<div>李珣</div>
<pre>春暮。微雨。送君南浦。愁斂雙蛾。落花深處。啼鳥似逐離歌。粉檀珠淚和。
○■　○■　●○○■　○●○□　●○○■　○●●●○□　●○○●□
臨流更把同心結。情哽咽。後會何時節。
○○●●○○■換○●■　●●○○■
不堪回首。相望已隔汀洲。艫聲幽。
●○○●　○●●●○□換●○□</pre>
<p>此詞前段第四句〔蛾〕字，起下平韻，第五句〔處〕字，仍押上仄韻，是唐詞間押法，亦名隔句押，按，《花間集》李詞二首皆然，在諸家中，又自成一體。</p>
<p>又一體　雙調五十五字，前段七句四仄韻、三平韻，後段六句三仄韻、兩平韻</p>
<div>李珣</div>
<pre>去去。何處。迢迢巴楚。山水相連。朝雲暮雨。依舊十二峰前。猿聲到客船。
●■　○■　○○○■　○●○□　○○●■　○●●●○□　○○●●□
愁腸豈異丁香結。因離別。故國音書絕。
○○●●○○■換○○■　●●○○■
想佳人花下。對明月春風。恨應同。
●○○○●　●○●○□換●○□</pre>
<p>此與〔春暮，微雨〕詞同，惟後段第四、五句，俱五字異。以上詞十五首，悉四換韻者。溫詞以下四首，皆前結五字、後結五字；張泌以下二首，皆前結三字、後結五字；韋詞以下七首，皆前結三字、後結三字；李詞二首，皆前結五字，後結三字。譜內各以類列，故不挨字編次。</p>
<p>又一體　雙調五十五字，前段七句六仄韻，後段七句三仄韻、三平韻、一疊韻</p>
<div>孫光憲</div>
<pre>風颭。波斂。圓荷閃閃。珠傾露點。木蘭舟上。何處吳娃越豔。藕花紅照臉。
⊙■　○■　⊙○◎■　⊙○◎■　●○○●　○●⊙○◎■　◎○○●■
大堤狂殺襄陽客。煙波隔。渺渺湖光白。
◎⊙⊙◎⊙○■換○○■　◎●○○■
身已歸。心不歸。斜暉。遠汀鸂鶒飛。
⊙◎□　⊙◎□疊⊙□　◎○⊙●□</pre>
<p>此詞前段全用仄韻，與諸家異。若後段上仄下平，則猶然溫詞體也。譜內可平可仄，悉參後四詞，無別首宋詞可校。</p>
<p>又一體　雙調五十三字，前段八句五仄韻，後段七句三仄韻、四平韻</p>
<div>顧敻</div>
<pre>曲檻。春晚。碧流紋細。綠楊絲軟。露華鮮。杏枝繁。鶯囀。野蕪平似剪。
●■　○■　●○○●　●○○■　●○○　●○○　○■　●○○●■
直是人間到天上。堪遊賞。醉眼疑屏幛。
●●○○●○■換○○■　●●○○■
對池塘。惜韶光。斷腸。為花須盡狂。
●○□　●○□　●□　●○○●□</pre>
<p> 此即孫光憲〔風颭，波斂〕詞體，惟前段第三句不用韻，第五、六句作三字兩句、兩字一句異。《詞律》於〔露華鮮，杏枝繁〕句，注兩平韻。按，此詞前段本全押仄韻，有顧詞別首可證，豈又間入平韻，況兩句兩韻，亦無一先、十三元遽用古韻之理。</p>
<p>又一體　雙調五十四字，前段七句四仄韻，後段七句三仄韻、四平韻</p>
<div>顧敻</div>
<pre>燕颺。晴景。小窗屏暖。鴛鴦交頸。菱花掩卻翠鬟攲。慵整。海棠簾外影。
●●　○■　●○○●　○○○■　○○●●●○○　○■　●○○●■
繡幃香斷金鸂鶒。無消息。心事空相憶。
●○○●○○■換○○■　○●○○■　
倚東風。春正濃。愁紅。淚痕衣上重。
●○□　○●□　○□　●○○●□</pre>
<p>此與〔曲檻，春晚〕詞同，惟前段起句不用韻，第五、六句，作七字一句異。</p>
<p>又一體　雙調五十四字，前段六句五仄韻，後段七句三仄韻、四平韻</p>
<div>孫光憲</div>
<pre>太平天子。等閒遊戲。疏河千里。柳如絲。倚偎綠波春水。長淮風不起。
●○○■　●○○■　○○○■　●○○　○●●○○■　○○○●■
如花殿角三千女。爭雲雨。何處留人住。
○○●●○○■換○○■　○●○○■
錦帆風。煙際紅。燒空。魂迷大業中。
●○□　○●□　○□　○○●●□</pre>
<p>此亦〔風颭，波斂〕詞體，惟前段起句四字，第四句三字，第五句六字異。</p>
<p>又一體　雙調五十三字，前段六句六仄韻，後段七句三仄韻、四平韻</p>
<div>孫光憲</div>
<pre>柳拖金縷。著煙籠霧。濛濛落絮。鳳凰舟上楚女。妙舞。雷喧波上鼓。
●○○■　●○○■　○○●■　●○○●●■　●■　○○○●■
龍爭虎戰分中土。人無主。桃葉江南渡。擘花箋。
○○●●○○■　○○■　○●○○■　●○□
豔思牽。成篇。宮娥相與傳。
●●□　○□　○○○●□</pre>
<p>此與〔天平天子〕詞同，惟前段第四、五句，作六字一句、二字一句，又第四句多押一韻，換頭仍押前段仄韻異。以上詞五首，皆前段仄韻，後段仄韻、平韻者，在唐詞中又自成一體。</p>
<p>又一體　雙調五十一字，前段七句四仄韻，後段五句五仄韻</p>
<div>張泌</div>
<pre>渺莽。雲水。惆悵暮帆。去程迢遞。夕陽芳草。千里萬里。雁聲無限起。
◎●　⊙■　⊙◎●⊙　◎○⊙■　◎⊙⊙◎　○●●■　◎○○●■
夢魂悄斷煙波裏。心如醉。相見何處是。
◎○●●○○■　○○■　⊙●○◎■
錦屏香冷無睡。被頭多少淚。
●⊙⊙◎○■　◎○○●■</pre>
<p>此詞前後段全押仄韻，宋柳永、徐昌圖、秦觀、黃庭堅、呂渭老、《梅苑》無名氏諸詞，皆原於此。至換頭三句，猶然溫詞體也，但前後段兩結句俱五字，與柳永二詞一類，若徐昌圖詞，前後段兩結句俱六字，又與呂渭老、黃庭堅、《梅苑》詞，自為一類。譜內可平可仄，即參以下類列諸詞。</p>
<p>又一體　雙調五十七字，前段七句五仄韻，後段六句五仄韻</p>
<div>柳永</div>
<pre>淮岸。漸晚。圓荷向背。芙蓉深淺。仙娥畫舸。露影紅芳交亂。難分花與面。
○■　●■　○○●●　○○○■　○○●●　●●○○○■　○○○●■
採多漸覺輕舸滿。呼歸伴。急槳煙波遠。
●○●●○○■　○○■　●●○○■
隱隱棹歌。漸被蒹葭遮斷。曲終人不見。
●●●○　●●○○○■　●○○●■</pre>
<p>此照張泌詞填，惟前段第五、六句，後段第四、五句，俱四字一句、六字一句，較為整齊。</p>
<p>又一體　雙調五十七字，前段六句四仄韻，後段六句五仄韻</p>
<div>柳永</div>
<pre>翠深紅淺。愁蛾黛蹙。嬌波刀剪。奇容妙伎。互逞舞裀歌扇。妝光生粉面。
●○○■　○○●●　○○○■　○○●●　●●●○○■　○○○●■
坐中醉客風流慣。樽前見。特地驚狂眼。
●○●●○○■　○○■　●●○○■
不似少年時節。千金爭選。相逢何太晚。
●●●○○●　○○○■　○○○●■</pre>
<p>此與〔淮岸，漸晚〕詞同，惟前段起句四字，後段第四句六字、第五句四字異。</p>
<p>又一體　雙調六十字，前段六句三仄韻，後段六句四仄韻</p>
<div>徐昌圖</div>
<pre>秋光滿目。風清露白。蓮紅水綠。何處夢回。弄珠拾翠盈盈。倚蘭橈、眉黛蹙。
○○●■　○○●●　○○●■　○●●○　●○●●○○　●○○　○●■
採蓮調穩聲相續。吳兒伴侶。倚棹吳江曲。
●○●●○○■　○○●■　●●○○■
驚起暮天。幾雙交頸鴛鴦。入蘆花、深處宿。
○●●○　●○○●○○　●○○　○●■</pre>
<p>按，徐昌圖，宋太祖時人，在柳永之前。柳永〔淮岸向晚〕詞，前段第五、六句，後段第四、五句，句法即本此詞填也。前後段第五句俱不押韻，黃庭堅詞及《梅苑》無名氏詞，皆宗之，但兩句俱不押韻，則為正體。或前段不押，或後段不押，則為變體耳。《樽前集》刻此詞，微有脫誤，今從《花草粹編》改定。</p>
<p>又一體　雙調六十一字，前段六句五仄韻，後段六句四仄韻</p>
<div>呂渭老</div>
<pre>斜紅照水。似晴空萬里。明霞相倚。逐伴笑歌。小立綠槐陰裏。誚沒些、春氣味。
○○●■　●○○●■　○○○■　●●●○　●●●○○■　●●○　○●■
紛紛覷著閑桃李。淺淺深深。不滿遊人意。
○○●●○○■　●●○○　●●○○■
幽豔一枝。向晚重簾深閉。是青君、愛惜底。
○●●○　●●○○○■　●○○　●●■</pre>
<p>此與〔秋光滿目〕詞同，惟前段第二句添一襯字，又押韻，前後段第五句仍押韻異。按，秦觀〔恨眉醉眼〕詞，與此同，因秦詞俚，故採此作。</p>
<p>又一體　雙調六十一字，前段六句三仄韻，後段六句四仄韻</p>
<div>黃庭堅</div>
<pre>心情老懶。對歌對舞。猶是當時眼。巧笑靚妝。近我衰容華鬢。似扶著、賣卜算。
○○●■　●○●●　○●○○■　●●●○　●●○○○●　●○●　●●■
思量好個當年見。催酒催更。只怕歸期短。
○○●●○○■　○●○○　●●○○■
飲散燈稀。背鎖落花深院。好殺人、天不管。
●●○○　●●●○○■　●●○　○●■</pre>
<p>此和秦觀詞也。但前段第二句四字，第三句五字，第五句不用韻，與秦詞小異。</p>
<p>又一體　雙調五十九字，前段五句四仄韻，後段六句三仄韻</p>
<div>《梅苑》無名氏</div>
<pre>香苞素質。天賦予、傾城標格。應是曉來。暗傳東君消息。把孤芳、回暖律。
○○●■　○●●　○○○■　○●●○　●○○○○■　●○○　○●■
壽陽粉面曾妝飾。說與高樓。休更吹羌笛。
●○●●○○■　●●○○　○●○○■
花下醉賞。留取時倚欄杆。鬥清香、添酒力。
○●●●　○●○●○○　●○○　○●■</pre>
<p>黃庭堅詞，前段第五句不用韻，此詞後段第五句不用韻，均為仄韻《河傳》變體。又，《花草粹編》無名氏詞，〔雙花對植。似黃封和了、龍香難敵。悶把琵琶，試把么弦輕轣。算行家才認得。朱窩戲撚骰兒擲。惟有燒盆，貢採偏難覓。常把那目字橫書，謝三娘、全不識。〕後段第四、五句，作七字一句，亦不用韻，疑有脫誤，不錄。以上詞七首，皆前後段全押仄韻者。張詞以下三首，兩結句俱五字；徐詞以下四首，兩結句俱六字。按，《河傳》詞共二十七首，約分三體：有兩仄兩平四換韻者，有前段仄韻、後段仄韻平韻者，有前後段皆仄韻者。譜內每體，悉為類列注明，此調之源流正變，盡於此矣。</p>
</body>
</html>
