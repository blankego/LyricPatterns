<html>
<head>
<title>菊花新</title>
<meta http-equiv="Content-Type" content="text/html; charset=utf-8">
</head>

<body>

<p>《樂章集》注：中呂調。《齊東野語》云：《菊花新》譜，教坊都管王公謹作也。</p>
<p>雙調五十二字，前後段各四句，三仄韻</p>
<div>張先</div>
<pre>墮髻慵妝來日暮。家在柳橋堤下住。衣緩絳綃垂。瓊樹嫋、一枝紅霧。
●●○○○●■　⊙●◎○⊙◎■　○●●○○　○◎●　◎⊙○■
院深池靜花相妒。粉牆低、樂聲時度。長恐舞筵空。輕化作、彩雲飛去。
◎○⊙◎○⊙■　◎⊙○　◎○○■　⊙◎●○○　⊙◎◎　●⊙○■</pre>
<p>此調以此詞為正體，有柳永詞可校，若杜安世詞之多押一韻、或少押一韻，皆變格也。柳詞，前段結句〔先去睡鴛衾圖暖〕，鴛字平聲；後段起句〔須臾放了殘針線〕，放字仄聲。杜詞別首，後段起句〔兒夫心腸多薄倖〕，腸字平聲；第二句〔百計思難為拘檢〕，難字平聲；第三句〔幾回向伊言〕，回字平聲；柳詞，結句〔待時時看伊嬌面〕，待字仄聲，時時二字俱平聲。譜內可平可仄據之，餘參下詞。</p>
<p>又一體　雙調五十二字，前段四句四仄韻，後段四句三仄韻</p>
<div>杜安世</div>
<pre>怎奈花殘鶯又老。檻裏青梅數枝小。新荷長池沼。當晴晝、燕子聲鬧。
●●○○○●■　●●○○●○■　○○●○■　○○●　●●○■
亭闌花綻顏色好。風雨催、等閒開了。酒醒暗思量。無個事、著甚煩惱。
○○○●○●■　○●○　●○○■　●●●○○　○●●　●●○■</pre>
<p>此與張詞同，惟前段第三句押韻異。按，《壽域詞》杜作二首，平仄微拗，別首換頭句不押韻，與此又小異。<br>
</p>
</body>
</html>
