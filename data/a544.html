<html>
<head>
<title>迷神引</title>
<meta http-equiv="Content-Type" content="text/html; charset=utf-8">
</head>

<body>

<p>《樂章集》注：中呂調。</p>
<p>雙調九十七字，前段十一句六仄韻，後段十三句六仄韻</p>
<div>柳永</div>
<pre>紅板橋頭秋光暮。淡月映煙方煦。寒溪蘸碧。繞垂楊路。
⊙●○○○○■　●●◎○○■　○○●●　●○○■
重分飛。攜纖手。淚如雨。波急隋堤遠。片帆舉。倏忽年華改。向期阻。
●○○　○○●　●○■　⊙●○○●　◎⊙■　◎●○○●　●○■
暗覺春殘。漸漸飄花絮。好晚涼天。長孤負。洞房閑掩。小屏空、無心覷。
●●○○　●●○○■　●●○○　○○■　●○◎●　●○⊙　○○■
指歸雲。仙鄉杳。在何處。遙夜香衾暖。算誰與。知他深深約。記得否。
●○○　○○●　◎○■　○●○○●　◎⊙■　○○○○●　●◎■</pre>
<p>此調以此詞為正體，有柳詞別首可校。若朱詞之多押兩韻，乃變體也。此詞前段起句〔橋頭秋光〕四字，俱平聲，如柳詞別首〔一葉扁舟輕帆捲〕，朱詞〔白玉樓高雲光繞〕，俱與此同，惟晁補之詞〔黯黯青山紅日暮〕，日字以入作平；後段第十三句〔知他深深〕四字，俱平聲，柳詞別首〔佳人無消息〕，朱詞〔飛英難拘束〕，俱與此同，惟晁詞〔燭暗不成眠〕，燭字、不字以入作平，暗字去聲獨異，至前段第四句、後段第三句，俱作上一下三句法，如柳詞別首之〔引金笳怨〕、〔覺客程勞〕，朱詞之〔霽梅林道，覺璧華輕〕，晁詞之〔向煙波路，党阮途窮〕，俱與此同。晁詞，前段第八、九句〔幾點漁燈小，迷近塢〕，幾字、近字俱仄聲，迷字平聲。譜內可平可仄據此，餘參朱詞。又，晁詞，前段第十句〔一片客帆低〕，後段第七句〔怪竹枝〕，第十句〔猿鳥一時啼〕，第十二句〔燭暗不成眠〕，客字、竹字以入作平，不注可仄，其低字、啼字、眠字俱用平聲，與諸家異，亦不注可平。晁詞句讀，正與此同，因汲古閣刻晁詞前段第四句，多一〔回〕字，後段第八句多一〔聲〕字，《詞律》誤編入九十九字內，若以柳詞二首、朱詞一首參校，便可正其句讀矣。</p>
<p>又一體　雙調九十七字，前段十一句八仄韻，後段十三句六仄韻</p>
<div>朱雍</div>
<pre>白玉樓高雲光繞。望極新蟾同照。前村暮雪。霽梅林道。澗風平。波聲渺。
●●○○○○■　●●○○○■　○○●●　●○○■　●○○　○○■
喜登眺。疏影寒枝嫋。太春早。臨水凝清淺。靚妝巧。
●○■　○●○○■　●○■　○●○○●　●○■
瘦體傷離。向此縈懷抱。覺璧華輕。冰痕小。倦聽塞管。轉嗚咽、令人老。
●●○○　●●○○■　●●○○　○○■　●○●●　●○●　○○■
素光回。長亭靜。無塵到。煙銷橫塘暖。香徑悄。飛英難拘束。任春曉。
●○○　○○●　○○■　○●○○●　○●■　○○○○●　●○■</pre>
<p>此與柳詞同，惟前段第六句、第八句押韻異。</p>
</body>
</html>
