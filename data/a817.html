<html>
<head>
<title>調笑令</title>
<meta http-equiv="Content-Type" content="text/html; charset=utf-8">
</head>

<body>

<p>毛滂調笑令十首。<br>
  竊以綠雲之音，不羞春燕；結風之袖，若翩秋鴻。勿謂花月之無情，長寄綺羅之遺恨。試為調笑，戲追風流。少延重客之餘歡，聊發清樽之雅興。</p>
<p>崔徽<br>
  珠樹陰中翡翠兒，莫論生小被雞欺。鸛鵲樓高蕩春思，秋瓶盼碧雙琉璃。<br>
  御酥寫肌花作骨，燕釵橫玉雲堆髮。使梁年少斷腸人，淩波襪冷重城月。</p>

<div>毛滂</div>
<pre>城月。冷羅襪。郎睡不知鸞帳揭。香淒翠被燈明滅。
○■　●○■　○●●○○●■　○○●●○○■
花困釵橫時節。河橋楊柳催行色。愁黛有人描得。
○●○○○■　○○○●○○■　○●●○○■</pre>
<p>泰娘<br>
  隼旟佩馬昌門西，泰娘紺幰為追隨。河橋春風弄鬢影，桃花髻暖黃蜂飛。<br>
  繡茵錦薦承回雪，水犀梳斜抱明月。銅駝夢斷江水長，雲中月墮寒香歇。</p>
<div>毛滂</div>
<pre>香歇。袂紅黦。記立河橋花自折。隼旟紺幰城西闕。
○■　●○■　●●○○○●■　●○●●○○■
教妾驚鴻回雪。銅駝春夢空愁絕。雲破碧江流月。
○●○○○■　○○○●○○■　○●●○○■</pre>
<p>盼盼<br>
  武寧節度客最賢，後車摛藻爭春妍。曲眉豐頰亦能賦，惠中秀外誰取憐。<br>
  花嬌葉困春相逼，燕子樓頭作寒食。月明空照合歡床，霓裳罷舞猶無力。</p>
<div>毛滂</div>
<pre>無力。倚瑤瑟。罷舞霓裳今幾日。樓空雨小春寒逼。
○■　●○■　●●○○○●■　○○●●○○■
鈿暈羅衫煙色。簾前歸燕看人立。卻趁落花飛入。
○●○○○■　○○○●○○■　●●●○○■</pre>
<p>美人賦<br>
  臨邛重客蜀相如，被服容冶人閑都。上宮煙娥笑迎客，繡屏六曲紅氍毹。<br>
  霰珠穿簾洞房晚，歌倚瑤琴半羞懶。天寒日暮可奈何，掛客冠纓玉釵冷。</p>
<div>毛滂</div>
<pre>釵冷。鬢雲晚。羅袖拂人花氣暖。風流公子來應遠。
○■　●○■　○●●○○●■　○○○●○○■
半倚瑤琴羞懶。雲寒日暮天微霰。無處不堪腸斷。
●●○○○■　○○●●○○■　○●●○○■</pre>
<p>灼灼<br>
  寒雲夜捲霜倒飛，一聲水調凝秋悲。錦靴玉帶舞回雪，丞相筵前看柘枝。<br>
  河東詞客今何地，密寄軟綃三尺淚。錦城春色隔瞿塘，故華灼灼今憔悴。</p>
<div>毛滂</div>
<pre>憔悴。何郎地。密寄軟綃三尺淚。傳心語眼郎應記。
○■　○○■　●●●○○●■　○○●●○○■
翠袖猶芳仙桂。願郎學做蝴蝶子。去去來來花裏。
●●○○○■　●○●●○●■　●●○○○■</pre>
<p>鶯鶯<br>
  春風戶外花蕭蕭，綠窗繡屏阿母嬌。白玉郎君恃恩力，樽前心醉雙翠翹。<br>
  西廂月冷濛花霧，落霞零亂牆東樹。此夜靈犀已暗通，玉環寄恨人何處。</p>
<div>毛滂</div>
<pre>何處。長安路。不記牆東花拂樹。瑤琴理罷霓裳譜。
○■　○○■　●●○○○●■　○○●●○○■
依舊月窗風戶。薄情年少如飛絮。夢逐玉環西去。
○●●○○■　●○○●○○■　●●●○○■</pre>
<p>苕子<br>
  白蘋溪邊張水嬉，紅蓮上客心在誰。丹山鸞雛雜鷗鷺，暮雲晚浪相逶迤。<br>
  十年東風未應老，斗量明珠結裏媼。花房著子青春深，朱輪來時但芳草。</p>
<div>毛滂</div>
<pre>芳草。恨春老。自是尋春來不早。落花風起紅多少。
○■　●○■　●●○○○●■　●○○●○○■
記得一枝春小。綠陰青子空相惱。此恨平生懷抱。
●●●○○■　●○○●○○■　●●○○○■</pre>
<p>張好好<br>
  半天高閣倚晴江，使君燕客羅紈香。一聲離鳳破凝碧，洞房十三春未央。<br>
  沙暖鴛鴦堤下上，煙輕楊柳絲飄蕩。佩瑤棄置洛城東，風流雲散空相望。</p>
<div>毛滂</div>
<pre>相望。楚江上。縈水繚雲聞妙唱。龍沙醉眼看花浪。
○■　●○■　○●○○○●■　○○●●○○■
正要風將月傍。雲車瑤佩成惆悵。衰柳白鬚相向。
●●○○●■　○○○●○○■　○●●○○■</pre>
<p>破子</p>
<div>毛滂</div>
<pre>酒美。從酒貴。濯錦江邊花滿地。鷫鷞換得文君醉。
●■　○●■　●●○○○●■　●○●●○○■　
暖和一團春意。怕將醒眼看浮世。不換雲芽雪水。
●●●○○■　●○●●○○■　●●○○●■</pre>
<p>又</p>
<div>毛滂</div>
<pre>花好。怕花老。暖日和風將養到。東君須願長年少。
○■　●○■　●●○○○●■　○○○●○○■
圖不看花草草。西園一點紅猶小。早被蜂兒知道。
○●○○●■　○○●●○○■　●●○○○■</pre>
<p>遣隊<br>
  歌長漸落杏梁塵，舞罷香風捲繡裀。更擬綠雲弄清切，樽前恐有斷腸人。</p>

<p>又一體　八首。一名調笑集句。《樂府雅詞》注：宣和中，自九重傳出。</p>
<p>《樂府雅詞》無名氏<br>
  蓋聞行樂須及良辰，鍾情正在吾輩。飛觴舉白，目斷巫山之暮雲；綴玉聯珠，韻勝池塘之春草。集古人之妙句，助今日之餘歡。</p>
<p>珠流璧合暗連文，月入千江體不分。此曲只應天上有，歌聲豈合世間聞。</p>
<p>巫山<br>
  巫山高高十二峰，雲想衣裳花想容。欲往從之不憚遠，丹峰碧嶂深重重。<br>
  樓閣玲瓏五雲起，美人娟娟隔秋水。江天一望楚天長，滿懷明月人千里。</p>
<div>毛滂</div>
<pre>千里。楚江水。明月樓高愁獨倚。井梧宮殿生秋意。
○■　●○■　○●○○○●■　●○○●○○■
望斷巫山十二。雪肌花貌參差是。朱閣五雲仙子。
●●○○●■　●○○●○○■　○●●○○■</pre>
<p>桃源<br>
  漁舟容易入春山，別有天地非人間。玉顏亭亭花下立，鬢亂釵橫特地寒。<br>
  留君不住君須去，不知此地歸何處。春來遍是桃花水，流水落花空相誤。</p>
<div>毛滂</div>
<pre>相誤。桃源路。萬里滄滄煙水暮。留君不住君須去。
○■　○○■　●●○○○●■　○○●●○○■
秋月春風閑度。桃花零亂如紅雨。人面不知何處。
○●○○○■　○○○●○○■　○●●○○■</pre>
<p>洛浦<br>
  豔陽灼灼河洛神，態濃意遠淑且真。入眼平生未曾有，緩步佯羞行玉塵。<br>
  淩波不過橫塘路，風吹仙袂飄飄舉。來如春夢不多時，夭非花豔輕非霧。</p>
<div>毛滂</div>
<pre>非霧。花無語。還似朝雲何處去。淩波不過橫塘路。
○■　○○■　○●○○○●■　○○●●○○■
燕燕鶯鶯飛舞。風吹仙袂飄飄舉。擬倩游絲惹住。
●●○○○■　○○○●○○■　●●○○●■</pre>
<p>明妃<br>
  明妃初出漢宮時，青春繡服正相宜。無端又被東風誤，故著尋常淡薄衣。<br>
  上馬即知無返日，寒山一帶傷心碧。人生憔悴生理難，好在氈城莫相憶。</p>
<div>毛滂</div>
<pre>相憶。無消息。目斷遙天雲自白。寒山一帶傷心碧。
○■　○○■　●●○○○●■　○○●●○○■
風土蕭疏胡國。長安不見浮雲隔。縱使君來爭得。
○●○○○■　○○●●○○■　●●○○○■</pre>
<p>班女<br>
  九重春色醉仙桃，春嬌滿眼睡紅綃。同輦隨君侍君側，雲鬢花冠金步搖。<br>
  一霎秋風驚畫扇，庭院蒼苔紅葉遍。蕊珠宮裏舊承恩，回首何時復來見。</p>
<div>毛滂</div>
<pre>來見。蕊宮殿。記得隨班迎鳳輦。餘花落盡蒼苔院。
○■　●○■　●●○○○●■　○○●●○○■
斜掩金鋪一片。千金買笑無方便。和淚盈盈嬌眼。
○●○○●■　○○●●○○■　○●○○○■</pre>
<p>文君<br>
  錦城絲管日紛紛，金釵半醉坐添春。相如正應居客右，當軒下馬人錦裀。<br>
  斜倚綠窗鴛鑒女，琴彈秋思明心素。心有靈犀一點通，感君綢繆逐君去。</p>
<div>毛滂</div>
<pre>君去。逐鴛侶。斜倚綠窗鴛鑒女。琴彈秋思明心素。
○■　●○■　○●●○○●■　○○○●○○■
一寸還成千縷。錦城春色知何許。那似遠山眉嫵。
●●○○○■　●○○●○○■　●●●○○■</pre>
<p>吳娘<br>
  素枝瓊樹一枝春，丹青難寫是精神。偷啼自搵殘妝粉，不忍重看舊寫真。<br>
  佩玉鳴鸞罷歌舞，錦瑟華年誰與度。暮雨瀟瀟郎不歸，含情欲說獨無處。</p>
<div>毛滂</div>
<pre>無處。難輕訴。錦瑟華年誰與度。黃昏更下瀟瀟雨。
○■　○○■　●●○○○●■　○○●●○○■
況是青春將暮。花雖無語鶯能語。來道曾逢郎否。
●●○○○■　○●○●○○■　○●○○○■</pre>
<p>琵琶<br>
  十三學得琵琶成，翡翠簾開雲母屏。暮去朝來顏色故，夜半月高弦索鳴。<br>
  江水江花豈終極，上下花間聲轉急。此恨綿綿無絕期，江州司馬青衫濕。</p>
<div>毛滂</div>
<pre>衫濕。情何極。上下花間聲轉急。滿船明月蘆花白。
○■　○○■　●●○○○●■　●○○●○○■
秋水長天一色。芳年未老時難得。目斷遠空凝碧。
○●○○●■　○○●●○○■　●●●○○■</pre>
<p>又一體　十二首。一名《調笑轉踏》</p>
<p>鄭僅<br>
  良辰易失，信四者之難並；佳客相逢，實一時之盛事。用陳妙曲上助清歡，女伴相將調笑入隊。</p>
<p>秦樓有女字羅敷，二十未滿十五餘。金環約腕攜籠去，攀枝摘葉城南隅。<br>
  使君春思如飛絮，五馬徘徊芳草路。東風吹鬢不可親，日晚蠶饑欲歸去。</p>
<div>毛滂</div>
<pre>歸去。攜籠女。南陌採桑三月暮。使君春思如飛絮。
○■　○○■　○●○○○●■　●○○●○○■
五馬徘徊頻駐。蠶饑日晚空留顧。笑指秦樓歸去。
●●○○○■　○○●●○○■　●●○○○■</pre>
<p>石城女子名莫愁，家住石城西渡頭。拾翠每尋芳草路，採蓮時過綠蘋洲。<br>
  五陵豪客青樓上，醉倒金壺待清唱。風高江闊白浪飛，急催艇子操雙槳。</p>
<div>毛滂</div>
<pre>雙槳。小舟蕩。喚取莫愁迎疊浪。五陵豪客青樓上。
○■　●○■　●●●○○●■　●○○●○○■
不道風高江廣。千金難買傾城樣。那聽繞樑清唱。
●●○○○■　○○○●○○■　●●●○○■</pre>
<p>繡戶朱簾翠幕張，主人置酒宴華堂。相如年少多才調，消得文君暗斷腸。<br>
  斷腸初認琴心跳，么弦暗寫相思調。從來萬曲不關心，此度傷心何草草。</p>
<div>毛滂</div>
<pre>草草。最年少。繡戶銀屏人窈窕。瑤琴暗寫相思調。
●■　●○■　●●○○○●■　○○●●○○■
一曲關心多少。臨邛客舍成都道。苦恨相逢不早。
●●○○○■　○○●●○○■　●●○○●■</pre>
<p>湲湲流水武陵溪，洞裏春長日月遲。紅英滿地無人掃，此度劉郎去後迷。<br>
  行行漸入清流淺，香風引到神仙館。瓊漿一飲覺身輕，玉砌雲房瑞煙暖。</p>
<div>毛滂</div>
<pre>煙暖。武陵晚。洞裏春長花爛漫。紅英滿地溪流淺。
○■　●○■　●●○○○●■　○○●●○○■
漸聽雲中雞犬。劉郎迷路香風遠。誤到蓬萊仙館。
●●○○○■　○○○●○○■　●●○○○■</pre>
<p>少年錦帶佩吳鉤，鐵馬追風塞草秋。憑仗匣中三尺劍，掃平騎虜取封候。<br>
  紅顏少婦桃花臉，笑倚銀屏施寶靨。明眸妙齒起相迎，青樓獨佔陽春豔。</p>
<div>毛滂</div>
<pre>春豔。桃花臉。笑倚銀屏施寶靨。良人少有平戎膽。
○■　○○■　●●○○○●■　○○●●○○■
歸路光生弓劍。青樓春永捍幃掩。獨把韶華都占。
○●○○●■　○○○●○○■　●●○○○■</pre>
<p>翠蓋銀鞍馮子都，尋芳調笑酒家徒。吳姬十五夭桃色，巧笑春風當酒壚。<br>
  玉壺絲絡臨朱戶，結就羅裙表情素。紅裙不惜裂香羅，區區私愛徒相慕。</p>
<div>毛滂</div>
<pre>相慕。酒家女。巧笑明眸年十五。當壚春永尋芳去。
○■　●○■　●●○○○●■　○○○●○○■
門外落花飛絮。銀鞍白馬金吾子。多謝結裙情素。
○●●○○■　○○●●○○■　○●●○○■</pre>
<p>樓上青簾映綠楊，江波千里對微茫。潮平越賈催船發，酒熟吳姬喚客嘗。<br>
  吳姬綽約開金盞，的的嬌波流美盼。秋風一曲採菱歌，行雲不度人腸斷。</p>
<div>毛滂</div>
<pre>腸斷。浙江岸。樓上青簾新酒軟。吳姬綽約開金盞。
○■　●○■　○●○○○●■　○○●●○○■
的的嬌波流盼。採菱歌罷行雲散。望斷儂家心眼。
●●○○○■　●○○●○○■　●●○○○■</pre>
<p>花陰轉午漏頻移，寶鴨飄簾繡幕垂。眉山斂黛雲堆髻，醉倚春風不自持。<br>
  偷眼劉郎年最少，雲情雨態知多少。花前月下惱人腸，不獨錢塘有蘇小。</p>
<div>毛滂</div>
<pre>蘇小。最嬌妙。幾度樽前曾調笑。雲情雨態知多少。
○■　●○■　●●○○○●■　○○●●○○■
悔恨相逢不早。劉郎襟韻正年少。風月今宵偏好。
●●○○●■　○○○●●○■　○●○○○■</pre>
<p>金翹斜嚲淡梳妝，綽約天葩自在芳。幾番欲奏陽關曲，淚濕春風眼尾長。<br>
  落花飛絮青門道，濃愁不散連芳草。驂鸞乘鶴上蓬萊，應笑行雲空夢悄。</p>
<div>毛滂</div>
<pre>夢悄。翠屏曉。帳裏熏爐殘蠟照。賞心樂事能多少。
●■　●○■　●●○○○●■　●○●●○○■
忍聽陽關聲調。明朝門外長安道。悵望王孫芳草。
●●○○○■　○○○●○○■　●●○○○■</pre>
<p>綽約妍姿號太真，肌膚冰雪怯輕塵。霞衣乍舉紅搖影，按出霓裳曲最新。<br>
  舞斜釵嚲烏雲發，一點春心幽恨切。蓬萊雖說浪風輕，翻恨明皇此時節。</p>
<div>毛滂</div>
<pre>時節。白雲闕。洞裏春情百和爇。蘭心底事多悲切。
○■　●○■　●●○○●●■　○○●●○○■
消盡一團冰雪。明皇恩愛雲山絕。誰道蓬萊安悅。
○●●○○■　○○○●○○■　○●○○○■</pre>
<p>江上新晴暮靄飛，碧蘆紅蓼夕陽微。富貴不牽漁父目，塵勞難染釣人衣。<br>
  白鳥孤飛煙柳杪，採蓮越女清歌妙。腕呈金釧棹鳴榔，驚起鴛鴦歸調笑。</p>
<div>毛滂</div>
<pre>調笑。楚江渺。粉面修眉花斗好。擎荷折柳爭相調。
●■　●○■　●●○○○●■　○○●●○○■
驚起鴛鴦多少。漁歌齊唱催殘照。一葉歸舟輕小。
○●○○○■　○○○●○○■　●●○○○■</pre>
<p>千里潮平小渡邊，簾歌白紵絮飛天。蘇蘇不怕梅風軟，空遣春心著意憐。<br>
  燕釵玉股橫青髮，怨託琵琶恨難說。擬將幽恨訴新愁，新愁未盡絲聲切。</p>
<div>毛滂</div>
<pre>聲切。恨難說。千里潮平春浪闊。梅風不解相思結。
○■　●○■　○●○○○●■　○○●●○○■
忍送落花飛雪。多才一去芳音絕。更對珠簾新月。
●●●○○■　○○●●○○■　●●○○○■</pre>
<p>放隊<br>
  新詞宛轉遞相傳，振袖傾鬟風露前。月落烏啼雲雨散，遊童陌上拾花鈿。</p>
</body>
</html>
