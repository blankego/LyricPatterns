<html>
<head>
<title>傳言玉女</title>
<meta http-equiv="Content-Type" content="text/html; charset=utf-8">
</head>

<body>

<p>高拭詞注：黃鐘宮。按，《漢武內傳》：帝閒居承華殿，忽見一女子曰：我墉宮玉女王子登也，至七月七日，王母暫來，言訖，不知所在，世所謂傳言玉女也。調名取此。</p>
<p>雙調七十四字，前後段各八句，四仄韻</p>
<div>晁沖之</div>
<pre>一夜東風。不見柳梢殘雪。御樓煙暖。對鼇山彩結。
◎●○○　◎●●○○■　◎⊙⊙◎　●○○◎■
簫鼓向晚。鳳輦初回宮闕。千門燈火。九衢風月。
○◎●●　◎●⊙○○■　⊙○⊙●　◎○○■
繡閣人人。乍嬉遊、困又歇。豔妝初試。把朱簾半揭。
◎●○○　●⊙○　●●■　◎○⊙●　●⊙○◎■
嬌羞向人。手撚玉梅低說。相逢長是。上元時節。
⊙⊙●⊙　◎●◎○○■　⊙○⊙●　●○○■</pre>
<p>此調以此詞為正體，後段第二句六字折腰，楊無咎、趙善扛、黃機、石孝友諸詞，俱與此同，若曾詞之句法小異，袁詞之減字，皆變格也。此詞前後段第四句，例作上一下四句法，惟黃詞前段第四句〔磔磔敲春晝〕，句法小異，應是偶誤，後段第四句〔比年時更瘦〕，即合格也。按，黃詞，前段第三句〔紋楸玉子〕，紋字平聲；趙詞，第六句〔春在暖紅溫翠〕，春字平聲，暖字仄聲；楊詞，第七句〔曲欄幽榭〕，曲字仄聲；汪元量詞，結句〔潮生潮落〕，上潮字平聲；趙詞，後段起句〔油璧青驄〕，油字平聲；第二句〔第一番、共燕喜〕，一字仄聲；趙詞，第四句〔有月如人意〕，月字仄聲；楊詞，第六句〔贏得幾場春困〕，贏字平聲；黃詞，第七句〔那堪又是〕，那字仄聲。譜內可平可仄據此，餘參所採二詞。楊無咎〔小院春長〕詞，後段第五句〔只愁飛去〕，飛字平聲，但查宋詞，無不用仄者，應以仄聲字為定格。</p>
<p>又一體　雙調七十四字，前後段各八句，四仄韻</p>
<div>曾覿</div>
<pre>鳳闕龍樓。清夜月華初照。萬點星球。護花梢寒峭。
●●○○　○●●○○■　●●○○　●○○○■
華胥夢裏。老去歡情終少。花愁酒悶。總消除了。
○○●●　●●○○○■　○○●●　●○○■
紫陌嬉遊。不是少年懷抱。珠簾十里。聽笙簫聲杳。
●●○○　●●●○○■　○○●●　●○○○■
幽期密約。暗想淺顰輕笑。良時莫負。玉山頻倒。
○○●●　●○●○○■　○○●●　●○○■</pre>
<p>此與晁詞同，惟後段第二句不作折腰句法異。按，汪元量詞，〔萬點燈光羞照〕，正與此同。</p>
<p>又一體　雙調七十三字，前後段各八句，四仄韻《樂府雅詞》</p>
<div>袁祹</div>
<pre>眉黛輕分。慣學漢宮梳掠。豔容可畫。那精神怎貌。
○●○○　●●●○○■　●○●●　●○○●■
鮫綃映玉。鈿帶雙穿纓絡。歌音清麗。舞腰柔弱。
○○●●　●●○○○■　○○○●　●○○■
宴罷瑤池。馭風跨皓鶴。鳳凰臺上。有蕭郎共約。
●●○○　●○●●■　●○○●　●○○●■
一面笑開。向月斜褰珠箔。東園無限。好花羞落。
●●●○　●●○○○■　○○○●　●○○■</pre>
<p>此亦晁詞體，惟後段第二句減一字異。<br>
  <br>
  ▲晁沖之詞，嬌羞向人句，羞向二字，朱氏竹垞詞綜作波溜 </p>
</body>
</html>
