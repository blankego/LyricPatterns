<html>
<head>
<title>黃鶯兒</title>
<meta http-equiv="Content-Type" content="text/html; charset=utf-8">
</head>

<body>

<p>調見《樂章集》，原注正宮，即詠黃鶯兒，取以為名。</p>
<p>雙調九十六字，前段十句四仄韻，後段十句五仄韻</p>
<div>柳永</div>
<pre>園林晴晝誰為主。暖律潛催。幽谷暄和。黃鸝翩翩。乍遷芳樹。
⊙○○●○○■　◎●○○　○●○○　⊙⊙○○　◎⊙○■
觀露濕縷金衣。葉映如簧語。曉來枝上綿蠻。似把芳心。深意低訴。
○●●●○○　●●○○■　●○○●○○　●●○○　○●○■
無據。乍出暖煙來。又趁遊蜂去。恣狂蹤跡。兩兩相呼。終朝霧吟風舞。
○■　●●●○○　●●○○■　●○○◎　●●○○　○○◎⊙○■
當上苑柳濃時。別館花深處。此際海燕偏饒。都把韶光與。
○●●●○○　●●○○■　●◎◎●○○　⊙●○○■</pre>
<p>此調以此詞為正體，王詵、陳允平詞，正與此同，若晁詞之句讀小異，無名氏詞之減字，皆變體也。按，此詞前段第二句至第五句，與王詵詞〔北圃人來，傳道江梅，依稀芳姿，數枝新發〕，陳允平詞〔南陌嚶嚶，喬木初遷，紗窗無眠，畫欄憑曉〕，句讀平仄如一，俱作四字四句，《詞律》點作六字一句、四字一句、又六字一句者誤。至前段第六句作上一下五句法，第七句即與上。作五字對偶，王詞〔誇嫩臉著胭脂，膩骨凝香雪〕，陳詞〔看止宿暗黃深，織霧金梭小〕，後段第二、三句亦作五言對偶，第六、七句與前段同，五首皆然，當是此調體例，填者辨之。陳詞，前段起句〔六波煙黛浮空杳〕，六字仄聲；第二句〔南陌嚶嚶〕，南字平聲。譜內可平可仄據此，餘參下晁詞、《梅苑》詞。</p>
<p>又一體　雙調九十七字，前段九句四仄韻，後段十句五仄韻</p>
<div>晁補之</div>
<pre>南園佳致偏宜暑。兩兩三三。修篁新筍出初齊。猗猗過簷侵戶。
○○○●○○■　●●○○　○○○●●○○　○○●○○■
聽亂點芰荷風。細灑梧桐雨。午餘簾影參差。遠樹蟬聲。幽夢殘處。
○●●●○○　●●○○■　●○○●○○　●●○○　○●○■
凝佇。既往盡成空。暫過何曾住。算人間事。豈足追思。依依夢中情緒。
○■　●●●○○　●●○○■　●○○●　●●○○　○○●○○■
觀數點茗浮花。一縷香縈炷。怪來人道陶潛。做得羲皇侶。
○●●●○○　●●○○■　●○○●○○　●●○○■</pre>
<p>此與柳詞同，惟前段第三、四、五句添一字，作七字一句、六字一句異。此詞第二句至第五句，悉遵《琴趣》原本，《詞律》改〔篁〕字為〔竹〕字，連上作六字句，刪去〔出〕字，點作四字句，葉謂〔竹〕字協〔主〕字，與柳詞〔谷〕字協〔古〕字，皆中州韻，不知中州韻，始自元時，全為作北曲而發，若填詞自依古韻，豈有宋詞在前，反遵後世曲韻之理，此論紕繆，不可從。</p>
<p>又一體　雙調九十五字，前段九句四仄韻，後段十句五仄韻</p>
<div>《梅苑》無名氏</div>
<pre>香梢勻蕊先回暖。點點胭脂。輕襯紅苞。隱映疏篁。紅翠相間。
○○○●○○■　●●○○　○●○○　●●○○　○●○■
方瑞雪乍晴時。愛日初添線。五雲樓上遙看。似睹溪邊。仙子妝面。
○●●●○○　●●○○■　●○○●○○　●●○○　○●○■
堪羨。影轉玉枝斜。豔拂朝霞淺。就中妖嬈。獨得芬芳。偏教容易開遍。
○■　●●●○○　●●○○■　●○○○　●●○○　○○○●○■
又報一陽時。不似鶯聲喚。肯與桃臉爭春。靚笑群芳晚。
●●●○○　●●○○■　●●○●○○　●●○○■</pre>
<p>此與柳詞同，惟後段第七句減一字異。<br>
  <br>
  ▲柳永詞，園林晴晝春誰主句，春誰誤作誰為 </p>
</body>
</html>
