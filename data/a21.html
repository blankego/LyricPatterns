<html>
<head>
<title>梧葉兒</title>
<meta http-equiv="Content-Type" content="text/html; charset=utf-8">
</head>
<body>

<p>《太平樂府》注：商調。《唐書‧禮樂志》：商調，乃夷則之商聲也。</p>
<p>單調二十六字，七句四平韻、一協韻</p>
<div>吳西逸</div>
<pre>韶華過。春色休。紅瘦綠陰稠。花凝恨。
○○●　○●□　⊙●●○□　○○●
柳帶愁。泛蘭舟。明日尋芳載酒。
⊙●□　●○□　○●○○●◆</pre>
<p>此在元人為小令，其實則曲也。但其詞未至俚鄙，故並採入以備體。其可平可仄，參後張可久《鴛鴦浦》一詞。</p>
<p>又一體　單調二十七字，七句五平韻</p>
<div>張可久</div>
<pre>鴛鴦浦。鸚鵡洲。竹葉小漁舟。煙中樹。山外樓。
○○●　○●□　●●●○□　○○●　○●□
水邊鷗。扇面兒、瀟湘暮秋。
●○□　●●○　○○●□</pre>
<p>此與吳詞同，惟結句多一襯字。</p>
<p>又一體　單調三十二字，七句五平韻</p>
<div>張可久</div>
<pre>花垂露。柳散煙。蘇小酒樓前。舞隊飛瓊佩。
○○●　●●□　○●●○□　◎◎○○●
遊人碾玉鞭。詩句縷金箋。懶上蘇堤畫船。
○○●●□　⊙●●○□　●●○○●□</pre>
<p>此亦與吳詞同，惟第四、五、六句多二襯字，可平可仄，參張雨詞。</p>
<p>又一體　單調三十三字，七句五平韻</p>
<div>張雨</div>
<pre>移家去。市隱間。幽事頗相關。劉商觀碁罷。
○○●　●●□　○●●○□　○○○○●
韓康賣藥還。點檢綠雲鬟。數不盡、龜溪好山。
○○●●□　●●●○□　●●●　○○●□</pre>
<p>此與張可久《花垂露》詞同，惟結句多一字。<br>
  又一體　單調三十七字，七句四平韻、一協韻</p>
<div>張可久</div>
<pre>乘興詩人棹。新烹學士茶。風味屬誰家。瓦甃懸冰箸。
○●○○●　○○●●□　○●●○□　●●○○●
天風起玉沙。海樹放銀花。秋厭擁、藍關去馬。
○○●●□　●●●○□　○●●　○○●◆</pre>
<p>此與張雨《移家去》詞同，惟第一、二句各多二襯字，結句用仄韻異。</p>
</body>
</html>
