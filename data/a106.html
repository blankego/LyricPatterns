<html>
<head>
<title>採桑子</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲，有《楊下採桑》，調名本此。《樽前集》注：羽調。《樂府雅詞》注：中呂宮。南唐李煜詞名《醜奴兒令》，馮延巳詞名《羅敷媚歌》，賀鑄詞名《醜奴兒》，陳師道詞名《羅敷媚》。</p>
<p>雙調四十四字，前後段各四句，三平韻</p>
<div>和凝</div>
<pre>蝤蠐領上訶梨子。繡帶雙垂。椒戶閒時。競學摴蒲賭荔枝。
⊙○◎●○○●　◎●○□　⊙●○□　◎●○○◎●□
叢頭鞋子紅編細。裙窣金絲。無事顰眉。春思翻教阿母疑。
⊙○⊙●○○●　⊙●○□　⊙●○□　⊙●○○◎●□</pre>
<p>此調以此詞為正體，若李詞、朱詞之添字，皆變體也。按，馮延巳詞，前段第一句〔馬嘶人語春風岸〕，馬字仄聲，人字平聲；第二句〔芳草綿綿〕，芳字平聲；第三句〔夢過金扉〕，夢字仄聲；結句〔花謝窗前夜合枝〕，花字平聲；又〔落盡燈花雞未啼〕，雞字平聲；後段第一句〔起來撿點經遊地〕，起字、撿字俱仄聲；第二句〔處處新愁〕，上處字仄聲；第三句〔不語含情〕，不字仄聲；結句〔水調何人吹笛聲〕，水字仄聲，吹字平聲。譜內可平可仄據此。若兩結句第三、四字，例用平平，則不可移易也。</p>
<p>又一體　雙調四十八字，前後段各四句，兩平韻、一疊韻</p>
<div>李清照</div>
<pre>窗前誰種芭蕉樹。陰滿中庭。陰滿中庭。葉葉心心、舒卷有餘情。
○○○●○○●　○●○□　○●○□疊●●○○　○●●○□
傷心枕上三更雨。點滴淒清。點滴淒清。愁損離人、不慣起來聽。
○○●●○○●　●●○□　●●○□疊○●○○　●●●○□</pre>
<p>此詞前後段第三句即疊上句，兩結句較和凝詞各添二字，或名《添字採桑子》。</p>
<p>又一體　雙調五十四字，前段五句四平韻，後段五句三平韻</p>
<div>朱淑真</div>
<pre>王孫去後無芳草。綠遍香階。塵滿妝台。粉面羞搽淚滿腮。教我甚情懷。
○○●●○○●　●●○□　○●○□　●●○○●●□　○●●○□
去時梅蕊全然少。等到花開。花已成梅。梅子青青又帶黃。兀自未歸來。
●○○●○○●　●●○□　○●○□　○●○○●●○　●●●○□</pre>
<p>此詞見《花草粹編》選本，皆集唐宋女郎詩句也。較和凝詞，前後段各添五字一結句，採入以備一體。</p>
</body>
</html>
