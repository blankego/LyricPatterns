<html>
<head>
<title>玉蝴蝶</title>
<meta http-equiv="Content-Type" content="text/html; charset=utf-8">
</head>

<body>

<p>小令始於溫庭筠，長調始于柳永。《樂章集》注：仙呂調。一名《玉蝴蝶慢》。</p>
<p>雙調四十一字，前段四句四平韻，後段四句三平韻</p>
<div>溫庭筠</div>
<pre>秋風淒切傷離。行客未歸時。塞外草先衰。江南雁到遲。
○○○●○□　⊙◎◎⊙□　●●●○□　○○●●□
芙蓉凋嫩臉。楊柳墮新眉。搖落使人悲。斷腸誰得知。
○○○●●　○●●○□　○●●○□　●○○●□</pre>
<p>按，《詞律》謂此調與《蝴蝶兒》相近。不知《蝴蝶兒》第三句俱七字，此則五字，即孫光憲詞亦然，不可類列也。孫詞，第三句即是此詞第二句，平仄互異，宜參之。</p>
<p>又一體　雙調四十二字，前段五句四平韻，後段五句兩仄韻、三平韻</p>
<div>孫光憲</div>
<pre>春欲盡。景仍長。滿園花正黃。粉翅兩悠揚。翩翩過短牆。
○●●　●○□　●○○●□　●●●○□　○○●●□
鮮飆暖。牽遊伴。飛去立殘陽。無語對蕭娘。舞衫沈麝香。
○○■　○○■　○●●○□　○●●○□　●○○●□</pre>
<p>此詞前後段起俱作三字兩句，換頭又間入兩仄韻，與溫詞不同。</p>
<p>又一體　雙調九十九字，前段十句五平韻，後段十一句六平韻</p>
<div>柳永</div>
<pre>望處雨收雲斷。憑欄悄悄。目送秋光。晚景蕭疏。堪動宋玉悲涼。
◎●◎○⊙●　⊙⊙◎●　◎●○□　◎●○○　⊙●◎●○□
水風清、蘋花漸老。月露冷、梧葉飄黃。遣情傷。故人何在。煙水茫茫。
◎○⊙　⊙○◎●　◎◎●　⊙●○□　●○□　◎○⊙●　⊙●○□
難忘。文期酒會。幾辜風月。屢變星霜。海闊山遙。未知何處是瀟湘。
⊙□　⊙○◎●　◎○⊙●　◎●○□　●●○○　◎○⊙●●○□
念雙燕、難憑遠信。指暮天、空識歸航。黯相望。斷鴻聲裏。立盡斜陽。
●⊙◎　⊙○◎●　◎◎⊙　⊙●○□　●○□　◎○⊙●　◎●○□</pre>
<p>此詞前段第四、五句，上四下六，後段第五、六句，上四下七。王安中、史達祖、高觀國、陸游皆照此填。沈伯時《樂府指迷》云：詞中多有句中韻，人多不曉，不惟讀之可聽，而歌時最要協韻應拍，不可以為閑字而不協。如此詞後段起句〔難忘〕二字是也，《滿庭芳》、《木蘭花慢》等詞，皆同此例。前段第一句，柳詞別首〔誤入平康小巷〕，小字仄聲。第三句，辛棄疾詞〔香滿紅樹〕，滿字仄聲。第五句，辛棄疾詞〔高處都被雲遮〕，都字平聲。第六句，柳別首〔銀蟾靜、魚鱗簞展〕，銀字平聲，靜字仄聲；高觀國詞〔古台荒、斷霞殘照〕，殘字平聲。後段換頭短韻，尹濟翁詞〔怎知〕，怎字仄聲。譜內可平可仄據此，其餘參校後列諸詞。</p>
<p>又一體　雙調九十九字，前段十句五平韻，後段十一句六平韻</p>
<div>柳永</div>
<pre>是處小街斜巷。爛遊花館。連醉瑤卮。選得芳容端麗。冠絕吳姬。
●●●○○●　●○○●　○●○□　●●○○○●　●●○□
絳唇輕、笑歌盡雅。蓮步穩、舉措皆奇。出屏幃。倚風情態。約素腰肢。
●○○　●○●●　○●●　●●○□　●○□　●○○●　●●○□
當時。綺羅叢裏。知名雖久。識面何遲。見了千花萬柳。比並不如伊。
○□　●○○●　○○○●　●●○□　●●○○●●　●●●○□
未同歡、寸心暗許。欲話別、纖手重攜。結前期。美人才子。合是相知。
●○○　●○●●　●●●　○●○□　●○□　●○○●　●●○□</pre>
<p>此詞前段第四、五句上六下四，後段第五、六句上六下五，與前詞異。按，晁補之、晁沖之二詞，其前段第四、五句，用柳永〔是處小街〕詞體，後段第五、六句，用柳永〔望處雨收〕詞體，前段參用兩詞，與各家微異。因字數相同，故不另列一體。</p>
<p>又一體　雙調九十八字，前段十句五平韻，後段十一句六平韻</p>
<div>李之儀</div>
<pre>坐久燈花開盡。暗驚風葉。初服霜寒。冉冉年華催暮。顏色非丹。
●●○○○●　●○○●　○●○□　●●○○○●　○●○□
攪回腸、蛩吟似織。留恨意、月彩如攤。慘無歡。篆煙縈素。空轉雕盤。
●○○　○○●●　○●●　●●○□　●○□　●○○●　○●○□
何難。別來幾日。信沉魚鳥。情滿關山。依約耳邊常記。巧語綿蠻。
○□　●○●●　●○○●　○●○□　○●●○○●　●●○□
聚愁窠、蜂房未密。傾淚眼、海水猶慳。掩萸關。漸移銀漢。低泛簾顏。
●○○　○○●●　○●●　●●○□　●○□　●○○●　○●○□</pre>
<p>此詞與柳永〔是處小街〕詞同，惟後段第六句，少一字異。</p>
<p>又一體　雙調九十九字，前後段各十句五平韻</p>
<div>張炎</div>
<pre>留得一團和氣。此花開盡。春已歸圓。虛白窗深。恍訝碧落星懸。
○●●○○●　●○○●　○●○□　○●○○　●●●●○□
颺芳叢、低翻雪羽。凝素豔、爭簇冰蟬。向西園。幾回錯認。明月鞦韆。
●○○　○○●●　○●●　○●○□　●○□　●○●●　○●○□
欲覓生香何處。盈盈一水。空對娟娟。待折歸來。倩誰偷解玉連環。
●●○○○●　○○●●　○●○□　●●○○　●○○●●○□
試結取、鴛鴦錦帶。好移傍、鸚鵡珠簾。晚階前。落梅無數。因甚啼鵑。
●●●　○○●●　●○●　○●○□　●○□　●○○●　○●○□</pre>
<p>此即柳永〔望處雨收〕詞體，惟換頭句不用短韻。</p>
<p>又一體　雙調九十九字，前段十句五平韻，後段十一句六平韻</p>
<div>辛棄疾</div>
<pre>貴賤偶然。渾似隨風簾幕。籬落飛花。空使兒曹馬上。羞面頻遮。
●●●○　○●○○○●　○●○□　○●○○●●　○●○□
向空江、誰捐玉佩。寄離恨、應折疏麻。暮雲多。佳人何處。數盡歸鴉。
●○○　○○●●　●○●　○●○□　●○□　○○○●　●●○□
儂家。生涯蠟屐。功名破甑。交友摶沙。往日曾論。淵明似勝臥龍些。
○□　○○●●　○○●●　○●○□　●●○○　○○●●●○□
算從來、人生行樂。休便說、日飲亡何。快斟呵。裁詩未穩。得酒良佳。
●○○　○○○●　○●●　●●○□　●○□　○○●●　●●○□</pre>
<p>此詞前段第一句四字，第二句六字，與各家異。按，葛郯〔憶昨苕溪〕詞，與此同，惟後段第六句〔聽隔牆、無事高歌〕，作上三下四句法小異。</p>
<p>▲李之儀詞，奄更闌三字，誤作掩萸關，應遵詞譜更正</p>
</body>
</html>
