<html>
<head>
<title>月華清</title>
<meta http-equiv="Content-Type" content="text/html; charset=utf-8">
</head>

<body>

<p>調見《空同詞》。</p>
<p>雙調九十九字，前段十句五仄韻，後段十句六仄韻</p>
<div>洪瑹</div>
<pre>花影搖春。蟲聲吟暮。九霄雲幕初捲。誰駕冰蟾。擁出桂輪天半。
⊙●○○　○○○●　●⊙○◎○■　⊙●○○　●●●○○■
素魄映、青瑣窗前。皓彩散、畫欄杆畔。凝眄。見金波滉漾。分輝鵲殿。
◎◎●　⊙●○○　◎●●　◎○⊙■　⊙■　●○○◎●　⊙○◎■
況是風柔夜暖。正燕子新來。海棠微綻。不似秋光。只照離人腸斷。
◎●⊙○◎■　●●◎⊙○　◎⊙○■　◎●○○　◎●⊙○○■
恨無奈、利鎖名韁。誰為喚、舞裙歌扇。吟玩。怕銅壺催曉。玉繩低轉。
◎⊙●　◎●○○　⊙●●　◎○⊙■　⊙■　●○○⊙●　◎○⊙■</pre>
<p>此調只有一體，宋、元人俱照此填。有馬莊父、朱淑真、蔡松年、《高麗史‧樂志》詞可校。按，馬詞，前段第一句〔瑟瑟秋聲〕，上瑟字仄聲；蔡詞，第三句〔故國秋光如水〕，國字仄聲，光字平聲；馬詞，第四句〔數遍丹楓〕，數字仄聲；第六句〔人何處、千里嬋娟〕，人字、何字俱平聲，蔡詞，〔到而今、桂影尋人〕，桂字仄聲；朱詞，第七句〔清夢與、寒雲寂寞〕，清字、寒字俱平聲，寂字仄聲；無名氏詞，第八句〔此際〕，此字仄聲；蔡詞，第九句〔望白蘋風裏〕，風字平聲；馬詞，結句〔碧空無際〕，碧字仄聲，無字平聲；朱詞，後段第一句〔長恨曉風飄泊〕，長字、飄字俱平聲，曉字仄聲；蔡詞，第二、三句〔有少年玉人，吟嘯天外〕，年字、吟字俱平聲，玉字、嘯字俱仄聲；朱詞，第四、五句〔深杏夭桃，端得為誰零落〕，深字、端字俱平聲，為字仄聲；馬詞，第六句〔心裏恨、莫結丁香〕，心字平聲，裏字仄聲，朱詞，〔況天氣、裝點清明〕，裝字平聲；蔡詞，第七句〔空解道、人生適意〕，人字平聲，適字仄聲，朱詞，〔對美景、不妨行樂〕，對字仄聲；馬詞，第八句〔暗裏〕，暗字仄聲；第九句〔又悲來老卻〕，老字仄聲；蔡詞，結句〔空庭鶴唳〕，空字平聲，鶴字仄聲。譜內可平可仄據此。蔡詞，前段第四句〔常記別來〕，別字入聲，以入作平，故不注可仄。</p>
</body>
</html>
