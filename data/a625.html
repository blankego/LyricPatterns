<html>
<head>
<title>高陽臺</title>
<meta http-equiv="Content-Type" content="text/html; charset=utf-8">
</head>

<body>

<p>高拭詞注：商調。劉鎮詞，名《慶春澤慢》；王沂孫詞，名《慶春宮》。</p>
<p>雙調一百字，前後段各十句，四平韻</p>
<div>劉鎮</div>
<pre>燈火烘春。樓臺浸月。良宵一刻千金。錦步承蓮。彩雲簇仗難尋。
⊙●○○　⊙○●●　⊙○◎●○□　◎●○○　◎⊙◎●○□
蓬壺影動星球轉。映兩行、寶珥瑤簪。恣嬉遊。玉漏聲催。未歇芳心。
⊙⊙◎●○○●　●◎○　◎●○□　●○○　◎●○○　◎●○□
笙歌十里誇張地。記年時行樂。憔悴而今。客裏情懷。伴人閑笑閑吟。
⊙○◎●○○●　●⊙○⊙●　⊙●○□　◎●○○　◎⊙⊙●○□
小桃未盡劉郎老。把相思、細寫瑤琴。怕歸來。紅紫欺風。三徑成陰。
◎⊙◎●○○●　●⊙○　◎●○□　●○○　⊙●○○　⊙●○□</pre>
<p>此調以此詞為正體，若蔣詞之換頭句押韻，張炎詞之前後段第八句押韻，皆變體也。此詞有吳文英、王沂孫、李彭老、李萊老、王億之等詞可校。按，吳詞，前段第二句〔雪消蕙草〕，雪字仄聲；李彭老詞，第五句〔誰念減盡芳雲〕，念字仄聲，李萊老詞，〔流來疑是行雲〕，疑字平聲；張詞，第六句〔鬢貂飛入平原草〕，鬢字仄聲，飛字平聲，李彭老詞，〔么鳳叫晚吹晴雪〕，鳳字仄聲；吳詞，後段起句〔壽陽宮裏愁鸞鏡〕，壽字仄聲，宮字平聲；第二、三句〔解勒回玉輦，霧掩山羞〕，勒字仄聲；李彭老詞，第四、五句〔環佩無聲，草暗台榭春深〕，環字平聲，暗字仄聲；第六句〔欲倩怨笛傳清譜〕，倩字仄聲，王詞，〔無端枝上啼鴃喚〕，枝字平聲；第七句〔便等閒、孤枕驚回〕，孤字平聲。譜內可平可仄據此，餘參下二詞。</p>
<p>又一體　雙調一百字，前段十句四平韻，後段十句五平韻</p>
<div>蔣捷</div>
<pre>燕捲晴絲。蜂黏落絮。天教綰住閒愁。閑裏清明。匆匆粉濕紅羞。
●●○○　○○●●　○○●●○□　○●○○　○○●●○□
燈搖縹暈茸窗冷。語未闌、娥影分收。好傷情。春也難留。人也難留。
○○●●○○●　●●○　○●○□　●○○　○●○○　○●○□
芳塵滿目悠悠。為問縈雲佩響。還繞誰樓。別酒才斟。從前心事都休。
○○●●○□　●●○○●●　○●○□　●●○○　○○○●○□
飛鶯縱有風吹轉。奈舊家、苑已成秋。莫思量。楊柳灣西。且棹吟舟。
○○●●○○●　●●○　●●○□　●○○　○●○○　●●○□</pre>
<p>此與劉詞同，惟後段起句減一字、又押韻，第二句作六字句異。按，王沂孫詞，〔篝熏鵲錦熊氈，一任粉融脂涴，猶怯癡寒〕，正與此同。</p>
<p>又一體　雙調一百字，前後段各十句，五平韻</p>
<div>張炎</div>
<pre>接葉巢鶯。平波捲絮。斷橋斜日歸船。能幾番遊。看花又是明年。
●●○○　○○●●　●○○●○□　○●○○　●○●●○□
東風且伴薔薇住。到薔薇、春已堪憐。更淒然。萬綠西冷。一抹荒煙。
○○●●○○●　●○○　○●○□　●○□　●●○○　●●○□
當年燕子知何處。但苔深韋曲。草暗斜川。見說新愁。如今也到鷗邊。
○○●●○○●　●○○○●　●●○□　●●○○　○○●●○□
無心再續笙歌夢。掩重門、淺醉閑眠。莫開簾。怕見飛花。怕聽啼鵑。
○○●●○○●　●○○　●●○□　●○□　●●○○　●●○□</pre>
<p>此與劉詞同，惟前後段第八句皆押韻異。按，張詞別首，〔夜沈沈，不信歸魂，不到花深〕、〔更關情，秋水人家，不照西泠〕，李彭老詞，〔感凋零，殘縷遺鈿，迤邐成塵〕、〔轉銷凝，點點隨波，望極江亭〕，正與此同。<br>
</p>
</body>
</html>
