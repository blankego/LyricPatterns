<html>
<head>
<title>真珠簾</title>
<meta http-equiv="Content-Type" content="text/html; charset=utf-8">
</head>

<body>

<p>調見放翁詞。</p>
<p>雙調一百一字，前段九句六仄韻，後段十句七仄韻</p>
<div>陸游</div>
<pre>山村水館參差路。感羈遊、正似殘春風絮。掠地穿簾。知是竟歸何處。
○○●●○○■　●○○　●●○○○■　●●○○　○●●○○■
鏡裏新霜空自憫。問幾時、鸞台鼇署。遲暮。漫憑高懷遠。書空獨語。
●●○○○●●　●●○　○○○■　○■　●○○○●　○○●■　
自古。儒冠多誤。悔當年、早不扁舟歸去。醉下白蘋洲。看夕陽鷗鷺。
●■　○○○■　●○○　●●○○○■　●●●○○　●●○○■
菰菜鱸魚都棄了。只換得、青衫塵土。休顧。早收身江上。一蓑煙雨。
○●○○○●●　●●●　○○○■　○■　●○○○●　●○○■</pre>
<p>此調始自此詞，前後段第四、五句例作五言兩句，第五句例作上一下四句法，宋詞俱如此填。此詞前段參差，聊採以備一體，其可平可仄，詳見周詞。</p>
<p>又一體　雙調一百一字，前後段各十句，六仄韻</p>
<div>周密</div>
<pre>寶階斜轉春宵翳。雲屏敞。霧捲東風新霽。光照萬星寒。曳冷雲垂地。
◎○⊙●○○■　○○●　○●○○○■　⊙●●○○　●◎○○■
暗憶連昌遊冶事。照炫轉、熒煌珠翠。難比。是鮫人織就。冰綃漬淚。
●●○○○●●　●◎◎　⊙○○■　⊙■　●⊙⊙◎◎　○○⊙■
獨記。夢入瑤台。正玲瓏透月。瓊扉十二。金縷逗濃香。接翠蓬雲氣。
⊙■　●●○○　●○○●●　⊙○●■　◎●●○○　●◎○○■　
縞夜梨花生暖白。浸瀲灩一池春水。乘醉。況歸時、人在明河影裏。
◎●⊙○○●●　●●●◎○○■　⊙■　●○○　○●⊙○◎■</pre>
<p>此即陸詞體，惟換頭第二句不押韻異。前後段第四、五句，後段第五、六句，俱作五字兩句，最為合格，故此調以此詞作譜。按，朱昴孫詞，前段第四句〔海燕已尋蹤〕，海字仄聲；第七句〔待天氣、十分新霽〕，天字平聲；張翥詞，後段第五句〔煙雨隔垂虹〕，煙字平聲；陸游詞，結句〔待從今、須與好花為主〕，好字仄聲，為字平聲。譜內可平可仄據此，餘參陸詞、張詞。吳文英詞，前段結句〔學得腰小〕，學字、得字俱以入作平，故不注可仄。</p>
<p>又一體　雙調一百一字，前段九句五仄韻一疊韻，後段十句四仄韻一疊韻</p>
<div>張炎</div>
<pre>雲深別有深庭宇。小簾櫳、占取芳菲多處。花暗曲房春。潤幾番酥雨。
○○●●○○■　●○○　●●○○○■　○●●○○　●●○○■
見說蘇堤晴未穩。便懶趁、踏青人去。休去。且料理琴書。夷猶今古。
●●○○○●●　●●●　●○○■　○■疊●●●○○　○○○■
誰見靜裏閒心。縱荷衣未葺。雪巢未賦。醉醒一乾坤。任此情何許。
○●●●○○　●○○●●　●○●■　●●●○○　●●○○■
茂樹石床同坐久。又卻被、清風留住。欲住。奈簾影妝樓。剪燈人語。
●●●○○●●　●●●　○○○■　●■疊●○●○○　●○○■</pre>
<p>此與周詞同，惟換頭不藏短韻，前段第七句、後段第八句，俱疊上韻，結句作五字一句、四字一句異。</p>
<p>又一體　雙調一百一字，前後段各九句，五仄韻</p>
<div>張炎</div>
<pre>綠房幾夜迎清曉。光搖動、素月溶溶如水。惆悵一株寒。記東欄閑倚。
●○●●○○●　○○●　●●○○○■　○●●○○　●○○○■
近日花邊無舊雨。便寂寞、何曾吹淚。燭外。漫羞得紅妝。而今猶睡。
●●○○○●●　●●●　○○○■　●■　●○●○○　○○○■
琪樹皎立風前。萬塵空、獨挹飄然清氣。雅淡不成嬌。擁玲瓏春意。
○●●●○○　●○○　●●○○○■　●●●○○　●○○○■
落寞雲深詩夢淺。但一似唐昌宮裏。原是。是分明錯認。當時玉蕊。
●●○○○●●　●●●○○○■　○■　●○○●●　○○●■</pre>
<p>此與〔雲深別有〕詞同，惟前段起句不押韻，第七句與後段第八句不疊韻異。</p>
</body>
</html>
