<html>
<head>
<title>曲江秋</title>
<meta http-equiv="Content-Type" content="text/html; charset=utf-8">
</head>

<body>

<p>韓玉詞注：正宮。</p>
<p>雙調一百一字，前段十二句六仄韻，後段十一句六仄韻</p>
<div>楊無咎</div>
<pre>香消燼歇。換沈水重燃。熏爐猶熱。銀漢墜懷。冰輪轉影。冷光侵毛髮。
○○●■　●⊙●⊙○　⊙○○■　⊙●●○　○○●●　◎⊙○○■
隨分且宴設。小槽酒。真珠滑。漸覺夜闌。烏紗露濡。畫簾風揭。
○●●◎■　◎○●　○○■　◎●◎○　○○●⊙　●○○■
清絕。輕紈弄月。緩歌處、眉山怨疊。持杯須我醉。香紅映臉。雙腕凝霜雪。
⊙■　○○●■　●○●　○○●■　⊙○○●●　○○◎●　○●○○■
飲散晚歸來。花梢指點流螢滅。睡未穩。東窗漸明。遠樹又聞鶗鴃。
●●●○○　○○◎●⊙○■　●◎●　○○◎○　●●●○○■</pre>
<p>此調始自此詞，以此詞為正體。若韓詞之添字，乃變格也。楊詞三首，句韻悉同，惟後段結句，其一首〔佇望久、空歎無才可賦，厭聽鶗鴃〕，句讀與此小異，蓋此十三字，一氣貫下，蟬聯不斷，或作三句，或作兩句，俱不妨也。注明不另列體。按，楊詞別首，前段第二句〔對急雨過雲〕，過字仄聲；第三句〔暗風吹熱〕，暗字仄聲；第四句〔漠漠稻田〕，上漠字仄聲；第六句〔新沐青絲髮〕，新字平聲，沐字仄聲；第七句〔樓上素琴設〕，琴字平聲；第八句〔珊瑚瘦〕，珊字平聲；第十句〔深炷龍涎〕，深字、龍字俱平聲；第十一句〔濃熏繡幕〕，幕字仄聲；後段第四句〔恍然身在處〕，恍字仄聲；第五句〔渾疑同泛〕，同字平聲；第八句〔人家燈火漸明滅〕，漸字仄聲；第九、十句〔正攜手，無端驚回〕，攜字、驚字俱平聲。譜內可平可仄據此，餘參韓詞。韓詞，前段第三句〔澤〕字，後段第六句〔十〕字，俱以入作平，故譜中不注可仄。</p>
<p>又一體　雙調一百三字，前段十二句六仄韻，後段十句六仄韻</p>
<div>韓玉</div>
<pre>明軒快目。正雨過湘溪。秋來澤國。波面鑒開。山光澱沸。竹聲搖寒玉。
○○●■　●●●○○　○○●■　○●●○　○○●●　●○○○■
鷗鷺戲晚浴。芰荷動。香紅蔌。千古興亡意。淒涼颺舟。望迷南北。
○●●●■　●○●　○○■　○●○○●　○○●○　●○○■
仿佛。煙籠霧簇。認何處、當年繡轂。沈香花萼事。瀟然傷感。宮殿三十六。
●■　○○●■　●○●　○○●■　○○○●●　○○○●　○●○●■
忍聽向晚菱歌。依稀猶似新翻曲。試與問、如今新蒲細柳。為誰搖綠。
●○●●○○　○○○●○○■　●●●　○○○○●●　●○○■</pre>
<p>此與楊詞同，惟前段第十句添一字，後段第七句添一字，結處句讀亦異。</p>
</body>
</html>
