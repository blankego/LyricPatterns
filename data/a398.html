<html>
<head>
<title>解蹀躞</title>
<meta http-equiv="Content-Type" content="text/html; charset=utf-8">
</head>

<body>

<p>曹勳詞，名《玉蹀躞》。</p>
<p>雙調七十五字，前段六句三仄韻，後段七句五仄韻</p>
<div>周邦彥</div>
<pre>候館丹楓吹盡。迴旋隨風舞。夜寒霜月、飛來伴孤旅。
◎●○○○●　⊙●○○■　●○○●　○○●○■
還是獨擁秋衾。夢餘酒困都醒。滿懷離苦。
⊙●◎●○○　●○◎●○○　●○○■
甚情緒。深念淩波微步。幽房暗相遇。淚珠都作、秋宵枕前雨。
●○■　⊙●○○○■　○○●○■　◎○○●　○○●○■
此恨音驛難通。待憑征雁歸時。寄將愁去。
◎●○●○○　●○⊙●○○　●○○■</pre>
<p>此調始見《清真集》，應以此詞為正體，若楊詞之多押一韻，吳詞之少押一韻，方詞及楊詞別首之句讀參差，曹詞之句讀小異，皆變格也。但楊、吳、曹三體，字句整齊，方詞及楊詞別首，則採以備考，不可為法。按，陳允平和詞，後段第四句〔如今憔悴，黃花慣風雨〕，如字平聲；第六句〔醉來一枕閑窗〕，一字仄聲。譜內據此，其餘可平可仄，悉參下所採四詞。前段起句〔館〕字，參吳詞可平，〔丹〕字、〔吹〕字，參吳詞可仄；第三句〔寒〕字，參曹詞可仄，〔月〕字參曹詞可平。然查宋詞，如此填者甚少，自當以周詞為定格。</p>
<p>又一體　雙調七十五字，前段六句四仄韻，後段七句五仄韻</p>
<div>楊無咎</div>
<pre>迤邐韶華將半。桃杏勻於染。又還撩撥、春心信淒黯。
●●○○○■　○●○○■　●○○●　○○●○■
准擬劇飲狂吟。可憐無復當年。酒腸文膽。
●●●●○○　●○○●○○　●○○■
倦遊覽。憔悴羞窺鸞鑒。眉端為誰斂。可堪風雨、無情暗亭檻。
●○■　○●○○○■　○○●○■　●○○●　○○●○■
觸目千點飛紅。問春爭得春愁。也隨春減。
●●○●○○　●○○●○○　●○○■</pre>
<p>此與周詞同，惟前段起句用韻異。按，楊澤民和周詞，前段第一、二句〔一掬金蓮微步，堪向盤中舞〕，正與此同。</p>
<p>又一體　雙調七十五字，前段六句三仄韻，後段七句四仄韻</p>
<div>吳文英</div>
<pre>醉雲又兼醒雨。楚夢時來往。倦蜂剛著梨花、惹遊蕩。
●○●○●●　●●○○■　●○○●○○　●○■
還作一段相思。冷波葉舞愁紅。送人雙槳。
○●●●○○　●○●●○○　●○○■
暗凝想。情共天涯秋黯。朱橋鎖深巷。會稀投得輕分、頓惆悵。
●○■　○●○○○●　○○●○■　●○○●○○　●○■
此去幽曲誰來。可憐殘照西風。半妝樓上。
●●○●○○　●○○●○○　●○○■</pre>
<p>此與周詞同，惟後段第二句不押韻，前後段第三句作上六下三句法異。按，陳允平和周詞，〔記得芙蓉江上，蕭娘舊相遇〕，正與此同。又按，周詞前段起句，例用仄仄平平平仄〔，此獨用仄平仄平仄仄，文英精於審音，必中律呂，採入以備一體。</p>
<p>又一體　雙調七十五字，前段六句三仄韻，後段七句五仄韻</p>
<div>方千里</div>
<pre>院宇無人清晝。靜看簾波舞。自憐春晚、漂流尚羈旅。
●●○○○●　●●○○■　●○○●　○○●○■　
那況淚濕征衣。恨添客鬢。終日子規聲苦。
●●●●○○　●○●●　○●●○○■
動離緒。漫整徘徊愁步。何時再相遇。舊歡如昨、匆匆楚台雨。
●○■　●●○○○■　○○●○■　●○○●　○○●○■
別後南北天涯。夢魂猶記關山。屢隨書去。
●●○●○○　●○○●○○　●○○■</pre>
<p>此和周詞，惟前結作四字一句、六字一句異。</p>
<p>又一體　雙調七十五字，前段六句三仄韻，後段七句五仄韻</p>
<div>曹勳</div>
<pre>雨過池台秋靜。桂影涼清晝。槁葉喧空、疏黃滿堤柳。
●●○○○●　●●○○■　●●○○　○○●○■
風外殘葉枯荷。憑欄一晌。猶喜冷香襟袖。
○●○●○○　○○●●　○●●○○■
少歡偶。人道消愁須酒。酒又怕醒後。這般光景、愁懷煞難受。
●○■　○●○○○■　●●●○■　●○○●　○○●○■
誰念千種秋情。乍涼雖好。還恨夜長時候。
○●○●○○　●○○●　○●●○○■</pre>
<p>此亦周詞體，惟前後兩結，俱作四字一句、六字一句異。按，周詞，前段第二句平仄平平仄，後段第三句平平仄平仄，此詞後段第三句，獨用仄仄仄平仄；又，周詞，前段第三句及後段第四句，上四字例用仄平平仄，此詞前段第三句，上四字獨用仄仄平平，應是偶誤，不必從。</p>
<p>又一體　雙調七十五字，前段六句三仄韻，後段七句五仄韻</p>
<div>楊無咎</div>
<pre>金谷樓中人在。兩點眉顰綠。叫雲穿月、橫吹楚山竹。
○●○○○●　●●○○■　●○○●　○○●○■
怨斷憂憶因誰。坐中有客。猶記在、平陽宿。
●●○●○○　●○●●　○●●　○○■
淚盈目。百囀千聲相續。停杯聽難足。漫誇天海風濤、舊時曲。
●○■　●●○○○■　○○●○■　●○○●○○　●○■
夜深煙慘雲愁。倩君沈醉。明日看、梅梢玉。
●○○●○○　●○○●　○●●　○○■</pre>
<p>此亦周詞體，惟後段第四句作上六下三句法，及前後段兩結句，俱作六字折腰句法異。<br>
</p>
</body>
</html>
