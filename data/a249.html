<html>
<head>
<title>端正好</title>
<meta http-equiv="Content-Type" content="text/html; charset=utf-8">
</head>

<body>

<p>楊無咎詞，名《於中好》。《中原音韻》注：正宮。</p>
<p>雙調五十四字，前後段各四句，四仄韻</p>
<div>杜安世</div>
<pre>檻菊愁煙沾秋露。天微冷、雙燕辭去。月明空照別離苦。透素光、穿朱戶。
●●○○○○■　○○●　○●○■　●○○●●○■　●●○　○○■
夜來西風雕寒樹。憑欄望、迢遙長路。花箋寫就此情緒。待寄傳、知何處。
●○○○○○■　○○●　○○○■　○○●●●○■　●●○　○○■</pre>
<p>此詞句讀，悉與楊詞同，惟平仄不同。即本集詞四首，其平仄亦各異，想即音律所寓，若互相參校，便易混淆，倚聲者無所適從。附錄三詞，以聽按譜者之選聲焉。其一詞：<br>
  每逢春來長如病。玉容瘦、薄妝相稱。雙歡未久成孤冷。奈厚約、全無定。<br>
  眾禽啾唧聲愁聽。相思事、多少春恨。孤眠帳外銀缸耿。透一點、爐煙暝。<br>
  又一詞：<br>
  露落風高桐葉墜。小庭院、秋涼佳氣。蘭堂聚飲華筵啟。罷令曲、呈珠綴。<br>
  晚天行雲凝香袂。新聲內、分明心意。玉爐初噴檀煙起。斂愁在、雙蛾翠。<br>
  又一詞：<br>
  野禽林棲啾唧語。閒庭院、殘陽將暮。蘭堂靜悄珠簾窣。想玉人、歸何處。<br>
  喜鵲幾回空無據。愁都在、雙眉頭聚。淒涼方感孤鴛侶。對夜永、成愁緒。<br>
  以上三詞，平仄各異，附錄以備參考。</p>
<p>又一體　雙調五十四字，前後段各四句，四仄韻</p>
<div>楊無咎</div>
<pre>濺濺不住溪流素。憶曾記、碧桃紅露。別來寂寞朝朝暮。恨遮斷、當時路。
○○●●○○■　●○◎　●○○■　●○●●○○■　●○●　○○■
仙家豈解空相誤。歎塵世、自難知處。而今重與春為主。盡浪蕊、浮花妒。
○○●●○○■　●⊙●　●⊙○■　⊙○⊙●○○■　●◎●　○○■</pre>
<p>此與杜詞同，因平仄妥順，採以為式。有楊詞別首可校。按，楊詞別首，前後段第二句〔繞珠叢細挼紅蕊〕、〔早一葉兩葉飛墜〕，叢字平聲，一字及下葉字俱仄聲；後段第三句〔晚來旋旋深無地〕，晚字、上旋字俱仄聲；結句〔更聽得東風起〕，聽字平聲。譜內可平可仄據此。<br>
  <br>
  ▲杜安世詞，結句待寄傳、知何處句，傳字，秦氏校本作與，宜從 </p>
</body>
</html>
