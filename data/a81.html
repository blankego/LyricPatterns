<html>
<head>
<title>生查子</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。《樽前集》注：雙調。元高拭詞注：南呂宮。朱希真詞，有〔遙望楚雲深〕句，名《楚雲深》；韓淲詞，有〔山意入春晴，都是梅和柳〕句，名《梅和柳》；又有《晴色入青山》句，名《晴色入青山》。</p>
<p>雙調四十字，前後段各四句，兩仄韻</p>
<div>韓偓</div>
<pre>侍女動妝奩。故故驚人睡。那知本未眠。背面偷垂淚。
◎◎◎⊙⊙　◎●○○■　◎⊙●◎○　◎●○○■
懶卸鳳頭釵。羞入鴛鴦被。時復見殘燈。和煙墜金穗。
◎◎◎⊙○　⊙●○○■　⊙●●○○　⊙⊙◎○■</pre>
<p>此調以此詞為正體。若劉詞之多押一韻，孫詞之添字，牛詞、張詞之攤破句法，皆變格也。但五言八句，每句第二字，例用仄聲。如魏承班詞〔煙雨晚晴天，零落花無語。難話此時心，〔樑燕雙來去。琴韻對薰風，有恨和情撫。腸斷斷弦頻，淚滴黃金縷。〕宋詞照此填者甚多。間有前後段第二字用平聲者，如歐陽修詞〔含羞整翠鬟，得意頻相顧。雁柱十三弦，一一春鶯語。嬌羞容易飛，夢斷知何處。深院鎖黃昏，陣陣芭蕉雨。〕晏幾道、呂渭老、向子諲、吳文英集中，亦有此體。因此調創自韓渥，故以韓詞作譜。譜內可平可仄，悉參後詞。若前段起句，第五字可仄，則照牛希濟詞〔終日擘桃稂〕，稂字仄聲也。</p>
<p>又一體　雙調四十字，前段四句兩仄韻，後段四句三仄韻</p>
<div>劉侍讀</div>
<pre>深秋更漏長。滴盡銀台燭。獨步出幽閨。月晃波澄綠。
○○○●○　●●○○■　●●●○○　●●○○■
芰荷風乍觸。一對鴛鴦宿。虛掉玉釵驚。驚起還相續。
●○○●■　●●○○■　○●●○○　○●○○■</pre>
<p>此詞後段第一句用韻，見《樽前集》。唐詞僅有此體。</p>
<p>又一體　雙調四十一字，前段四句兩仄韻，後段五句三仄韻</p>
<div>牛希濟</div>
<pre>春山煙欲收。天澹星稀少。殘月臉邊明。別淚臨清曉。
○○○●○　○●○○■　○●●○○　●●○○■
語已多。情未了。回首猶重道。記得綠羅裙。處處憐芳草。
●◎○　○◎■　○●○○■　●●●○○　●●○○■</pre>
<p>此詞換頭作三字兩句、用韻。按，孫光憲詞，《花間集》二首、《樽前集》四首，皆然。坊本或作〔語多情更深〕，或作〔語了情未了〕，刪作五字句者誤。孫詞別首，換頭句〔繡工夫、牽心緒〕，工字、心字俱平聲。</p>
<p>又一體　雙調四十二字，前後段各四句，兩仄韻</p>
<div>孫光憲</div>
<pre>暖日策花驄。嚲鞚垂楊陌。芳草惹煙青。落絮隨風白。
●●●○○　●●○○■　○●●○○　●●○○■
誰家繡轂動香塵。隱映神仙客。狂煞玉鞭郎。咫尺音容隔。
○○●●●○○　●●○○■　○●●○○　●●○○■</pre>
<p>此詞換頭句作七字異。按，《樽前集》魏承班詞後段第一句〔花紅柳綠間晴空〕，《青箱雜記》陳亞詞後段第一句〔分明記得約當歸〕，俱七字，其體正與此同。</p>
<p>又一體　雙調四十二字，前後段各五句，三仄韻</p>
<div>張泌</div>
<pre>相見稀。喜相見。相見還相遠。檀畫荔枝紅。金蔓蜻蜓軟。
○●○　●○■　○●○○■　○●●○○　○●○○■
魚鷹疏。芳信斷。花落庭陰晚。可惜玉肌膚。消瘦成慵懶。
○●○　○●■　○●○○■　●●●○○　○●○○■</pre>
<p>此詞前後段起句作三字兩句，又各用韻，蓋詞家有攤破句法之例。如此詞句本五字，添一字，即被破作三字兩句，或句本七字，添二字，即破作四字一句、五字一句，即此可以類推。<br>
</p>
</body>
</html>
