<html>
<head>
<title>曲遊春</title>
<meta http-equiv="Content-Type" content="text/html; charset=utf-8">
</head>

<body>

<p>調見《蘋州漁笛譜》。</p>
<p>雙調一百二字，前段十句五仄韻，後段十一句七仄韻</p>
<div>周密</div>
<pre>禁苑東風外。颺暖絲晴絮。春思如織。燕約鶯期。惱芳情偏在。翠深紅隙。
◎●○○●　●◎○○●　○●○■　●●○○　●⊙○⊙●　◎○○■
漠漠香塵隔。沸十里、亂絲叢笛。看畫船、盡入西泠。閑卻半湖春色。
●●○○■　◎●●　●○○■　●●○　●●○○　○◎●⊙○■
柳陌。新煙凝碧。映簾底宮眉。堤上遊勒。輕暝籠煙。怕梨雲夢冷。杏香愁冪。
●■　○○⊙■　●⊙●○○　○●○■　⊙●○○　◎○○●●　◎○○■
歌管酬寒食。奈蝶怨、良宵岑寂。正恁醉月搖花。怎生去得。
⊙●○○■　●●●　⊙○⊙■　◎●◎●○○　◎○●■</pre>
<p>此調始自此詞，應以此詞為正體，若施詞之添字，趙詞之減字，皆變格也。此詞只有施、趙二詞可校，故譜內可平可仄，悉參二詞。</p>
<p>又一體　雙調一百三字，前段十句五仄韻，後段十一句七仄韻</p>
<div>施嶽</div>
<pre>畫舸西泠路。占柳陰花影。芳意如織。小楫沖波。度麴塵扇底。粉香簾隙。
●●○○●　●●○○●　○●○■　●●○○　●●○●●　●○○■
岸轉斜陽隔。又過盡、別船簫笛。傍斷橋、翠繞紅圍。相對半篙晴色。
●●○○■　●●●　●○○■　●●○　●●○○　○●●○○■
頃刻。千山暮碧。向沽酒樓前。猶繫金勒。乘月歸來。正梨花夜縞。海棠煙冪。
●■　○○●■　●○●○○　○●○■　○●○○　●○○●●　●○○■
院宇明寒食。醉乍醒、一庭春寂。任滿身、露濕東風。欲眠未得。
●●○○■　●●●　●○○■　●●○　●●○○　●○●■</pre>
<p>此和周詞也，惟後段第十句添一襯字異。</p>
<p>又一體　雙調一百一字，前段十句五仄韻，後段十句六仄韻</p>
<div>趙文</div>
<pre>千樹玲瓏罩。正蒲風微過。梅雨新霽。客裏幽窗。算無春可到。和愁都閉。
○●○○●　●○○○●　○●○■　●●○○　●○○●●　○○○■
萬種人生計。應不似、午天閑睡。起來踏碎松陰。蕭蕭欲動疑水。
●●○○■　○●●　●○○■　●○●●○○　○○●●○■
借問歸舟歸未。望柳色煙光。何處明媚。抖擻人間。除離情別恨。乾坤餘幾。
●●○○○■　●●●○○　○●○■　●●○○　○○○●●　○○○■
一笑晴鳧起。酒醒後、欄杆獨倚。時見雙燕飛來。斜陽滿地。
●●○○■　●●●　○○●■　○●○●○○　○○●■</pre>
<p>此亦與周詞同，惟前段第九句減一字，換頭句不押短韻異。<br>
  <br>
  ▲周密詞，正滿湖碎月搖華句，誤作正恁醉月搖華，應增改 </p>
</body>
</html>
