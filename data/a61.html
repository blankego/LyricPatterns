<html>
<head>
<title>風流子</title>
<meta http-equiv="Content-Type" content="text/html; charset=utf-8">
</head>
<body>

<p>唐教坊曲名。單調者，唐詞一體；雙調者，宋詞三體。有前後段兩起句不用韻者，有前段起句用韻、後段起句不用韻者，有前後段起句俱用韻者，諸體中有句讀異同，各依其體類列。</p>
<p>單調三十四字，八句六仄韻</p>
<div>孫光憲</div>
<pre>樓依長衢欲暮。瞥見神仙伴侶。微傅粉。攏梳頭。隱映畫簾開處。
○●⊙○◎■　◎●⊙○◎■　○●●　●○○　◎●◎○⊙■
無語。無緒。慢曳羅裙歸去。
○■　○■　◎●⊙○○■</pre>
<p>《花間集》孫光憲詞三首，每首第六、七句，俱用兩韻。其一首〔聽織，聲促〕，〔屋〕與〔織〕古韻本通，《嘯餘譜》注作四字句者誤。按，孫詞別首，第一、二句〔金絡玉銜嘶馬，繫向綠楊陰下〕，玉字、綠字俱仄聲，嘶字、陰字俱平聲；結句〔猶在九衢深夜〕，猶字平聲，九字仄聲。又一首，第二句〔雞犬自南自北〕，雞字平聲；第五句〔門內春波漲綠〕，門字、春字俱平聲，漲字仄聲。譜內可平可仄據此。</p>
<p>又一體　雙調一百十字，前段十二句四平韻，後段十句四平韻</p>
<div>周邦彥</div>
<pre>楓林凋晚葉。關河迥、楚客慘將歸。望一川暝靄。雁聲哀怨。
⊙⊙⊙◎●　○⊙●　◎●●○□　●◎⊙◎◎　●○○●
半規涼月。人影參差。酒醒後、淚花銷鳳蠟。風幕捲金泥。砧杵。
◎○⊙●　⊙◎⊙□　◎⊙◎　◎○○●●　⊙●●○□　⊙●
高句喚回殘夢。綺羅香減。牽起餘悲。亭皋分襟地。難堪處、
●○◎○⊙●　◎○⊙●　⊙●○□　⊙○○⊙●　○⊙●
偏是掩面牽衣。何況怨懷長結。重見無期。想寄恨書中。銀鉤空滿。
○◎◎●○□　⊙●◎○○●　⊙●○□　●◎◎⊙⊙　⊙○⊙●
斷腸聲裏。玉箸還垂。多少暗愁密意。惟有天知。
◎○⊙◎　◎●○□　⊙●◎○◎●　⊙●○□</pre>
<p>此詞前後段第一句俱不用韻，後段第二句作三字一讀、六字一句，宋元詞多如此填。按，秦觀詞，後段第七句〔奈何綿綿〕，綿綿二字俱平聲。又，方嶽詞，前段第二句〔花正鬧、燈火竟元宵〕，正字仄聲；第四句〔飛金叵羅〕，飛字平聲，叵字仄聲；第七句〔香塵路、雲鬆鸞髻鬢〕，雲字平聲；第十一句〔分明富貴〕，分字平聲；後段第二句〔君不見、迷樓春綠迢迢〕，不字仄聲，樓字、春字平聲；第九、十句〔俯仰人間陳跡，莫惜金貂〕，人字平聲，莫字仄聲。譜內可平可仄據此，其餘參校所列諸詞。</p>
<p>又一體　雙調一百十字，前段十二句四平韻，後段十一句四平韻</p>
<div>張耒</div>
<pre>亭皋木葉下。重陽近、又是擣衣秋。奈愁入庾腸。老侵潘鬢。
○○●●●　○○●　●●●○□　●○●●○　●○○●
誤簪黃菊。花也應羞。楚天晚、向蘋煙盡處。紅蓼水邊頭。芳草有情。
●○○●　○●○□　●○●　●○○●●　○●●○□　○●●○
夕陽無語。雁橫南浦。人倚西樓。玉容知安否。香箋共錦字。兩處悠悠。
●○○●　●○○●　○●○□　●○○○●　○○●●●　●●○□
空恨白雲離合。青鳥沉浮。向風前懊惱。芳心一點。寸眉兩葉。禁甚閒愁。
○●●○○●　○●○□　●○○●●　○○●●　●○●●　○●○□
情到不堪言處。分付東流。
○●●○○●　○●○□</pre>
<p>此與〔楓林凋晚葉〕詞同，惟後段第二句，作五字一句、四字一句異。按，張元幹詞〔秦箏弄哀怨，雲鬢分行〕，史達祖詞〔尋芳縱來晚，尚有他年〕，正與此同。</p>
<p>又一體　雙調一百十一字，前段十二句四平韻，後段十一句四平韻</p>
<div>王之道</div>
<pre>扁舟南浦岸。分攜處、鳴佩憶珊珊。見千里長堤。數聲啼鴃。至今清淚。
○○○●●　○○●　○●●○□　●●●○○　●○○●　●○○●
襟袖斕斑。誰通道、沈腰成瘦損。潘鬢就衰殘。漫把酒臨風。看花對月。
○●○□　○●●　●○○●●　○●●○□　●●●○○　●○●●
不言拄笏。無緒憑欄。相逢還相感。但凝情秋水。送恨青山。
●○●●　○●○□　○○○○●　●○○○●　●●○□
應念馬催行色。泥濺征衫。況芳菲將過。紅英晼晚。追隨正樂。
○●●○○●　○●○□　●○○○●　○○●●　○○●●
黃鳥間關。爭得此心無著。渾是雲閑。
○●○□　○●●○○●　○●○□</pre>
<p>此與〔楓林凋晚葉〕詞同，惟前段第九句多字，後段第二句作五字一句、四字一句異。</p>
<p>又一體　雙調一百十字，前後段各十二句四平韻</p>
<div>王千秋</div>
<pre>夜久燭花暗。仙翁醉、豐頰縷紅霞。正三行鈿袖。一聲金縷。
●●●○●　○○●　○●●○□　●○○○●　●○○●
捲茵停舞。側火分茶。笑盈盈、濺湯溫翠碗。拆印啟緗紗。玉筍緩搖。
●○○●　●●○□　●○○　●○○●●　●●●○□　●●●○
雲頭初起。竹龍停戰。雨腳微斜。清風生兩腋。塵埃盡。留白雪。
○○○●　●○○●　●●○□　○○○●●　○⊙●　⊙●●
長黃芽。解使芝眉長秀。潘鬢休華。想行宮異日。袞衣寒夜。小團分賜。
●○□　●●○○○●　○●○□　●○○●●　●○○●　●○○●
新樣金花。還記玉麟春色。曾在仙家。
○●○□　○●●○○●　○●○□</pre>
<p>此亦與〔楓林凋晚葉〕詞同，惟後段第二句，作三字三句異。按，元‧羅志仁詞，〔飛不去，有落日，斷猿啼〕，正與此同，但不字、有字俱仄聲。</p>
<p>又一體　雙調一百九字，前段十二句五平韻，後段十句四平韻</p>
<div>周邦彥</div>
<pre>新綠小池塘。風簾動、碎影舞斜陽。羨金屋去來。舊時巢燕。土花繚繞。
○●●○□　○○●　●●●○□　●○●●○　●○○●　●○○●　
前度莓牆。繡閣鳳幃深幾許。聽得理絲簧。欲說又休。慮乖芳信。未歌先咽。
○●○□　●●●○○●●　●●●○□　●●●○　●○○●　●○○●
愁近清觴。遙知新妝了。開朱戶、應自待月西廂。最苦夢魂。今宵不到伊行。
○●○□　○○○○●　○○●　○●●●○□　●●●○　⊙○◎●○□
問甚時說與。佳音密耗。寄將秦鏡。偷換韓香。天便教人。霎時廝見何妨。
●●○●●　○○●●　●○○●　○●○□　○●○○　●○○●○□</pre>
<p>此詞前段起句用韻，後段起句不用韻。其前段第七句七字，後段第三句四字，第四句六字，第九句四字，結句六字，俱與諸家小異。按，陳允平和周詞，前段第七句〔對握寶箏斜度曲〕，後段第三、四句〔十二畫橋，一堤煙樹成行〕，結句〔春已無多，只愁風雨相妨〕，正與此同。　汲古閣《片玉集》刻此詞，前段第七句，誤作〔繡閣裏鳳幃深幾許〕八字句，今從《花草粹編》校正。又有陳允平和詞可據。</p>
<p>又一體　雙調一百九字，前段十二句五平韻，後段十句四平韻</p>
<div>吳文英</div>
<pre>金谷已空塵。薰風轉、國色返春魂。半欹雪醉霜。舞低鸞翅。絳籠蜜炬。
○●●○□　○○●　●●●○□　●○●●○　●○○●　●○●●
綠映龍盆。窈窕繡窗人睡起。臨砌默無言。慵整墮鬟。怨時遲暮。可憐憔悴。
●●○□　●●●○○●●　○●●○□　○●●○　●○○●　●○○●
啼雨黃昏。輕橈移花市。秋娘渡、飛浪濺濕行裙。二十四橋南北。羅薦香分。
○●○□　○○○○●　○○●　○●●●○□　◎●●○⊙●　⊙●○□
念碎劈芳心。縈思千縷。贈將幽素。偷剪重雲。終待鳳池歸去。催詠紅翻。
●●●○○　○○○●　●○○●　○●○□　○●●○○●　⊙●○□</pre>
<p>此與〔新綠小池塘〕詞同，惟後段第三、四句，第九句、十句，仍作六字、四字句異。按，吳詞別首，前段第七句〔自別楚嬌天已遠〕，後段第三、四句〔惆悵舞衣疊損，露綺千重〕，第九、第十句〔猶記弄花相謔，十二欄東〕，正與此同。</p>
<p>又一體　雙調一百八字，前段十二句五平韻，後段十一句五平韻</p>
<div>賀鑄</div>
<pre>何處最難忘。方豪健、放樂五雲鄉。彩筆賦詩。禁池芳草。香韉調馬。
○●●○□　○○●　●●●○□　●●●○　●○○●　○○○●　
輦路垂楊。綺亭上、扇偎歌黛淺。汗浥舞羅香。蘭燭伴歸。
●●○□　●○●　●○○●●　●●●○□　○●●○
繡輪同載。閉花別館。隔水深坊。零落少年場。琴心漫流怨。帶眼偷長。
●○○●　●○●●　●●○□　○●●○□　○○●○●　●●○□
無奈占床燕月。欺鬢吳霜。塞北音塵。魚封永斷。便橋煙雨。鶴表相望。
○●●○○●　○●○□　●●○○　○○●●　●○○●　●●○□
好在後庭桃李。應記劉郎。
●●●○○●　○●○□</pre>
<p>此詞前後段起句俱用韻，後段第二句，作五字、四字兩句。其前段第三句四字，後段第六句四字，更與各家不同。賀鑄集僅見此一體。</p>
<p>又一體　雙調一百十一字，前段十二句五平韻，後段十一句五平韻</p>
<div>吳激</div>
<pre>書劍憶遊梁。當時事、底處不堪傷。望蘭楫嫩漪。向吳南浦。杏花微雨。
○●●○□　○○●　●●●○□　●○●●○　●○○●　●○○●
窺宋東牆。鳳城外、燕隨青步障。絲惹紫遊韁。曲水古今。禁煙前後。暮雲樓閣。
○●○□　●○●　●○○●●　○●●○□　●●●○　●○○●　●○○●
春草池塘。回首斷人腸。年芳但如霧。鏡髮已成霜。獨自蟻尊陶寫。蝶夢悠揚。
○●○□　⊙◎◎⊙□　○○◎⊙●　●●●○□　●●●○○●　●●○□
聽出塞琵琶。風沙淅瀝。寄書鴻雁。煙月微茫。不似海門潮信。猶到潯陽。
●●●○○　○○●●　●○○●　○●○□　●●●○○●　○●○□</pre>
<p>此詞前後段起句俱用韻，與賀鑄詞同，而前段第二句、後段第六句，仍用五字，與前各體同。至後段第二句，作五字兩句，則與各家迥異矣。按，楊慎《詞品》無名氏詞，後段第一、二句〔馬嵬西去路，愁來無會處，但淚滿關山〕，正與此同，惟前段起句不用韻小異。因字句同，不另錄。</p>
</body>
</html>
