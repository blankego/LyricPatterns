<html>
<head>
<title>醉太平</title>
<meta http-equiv="Content-Type" content="text/html; charset=utf-8">
</head>

<body>

<p>一名《淩波曲》。孫惟信詞，名《醉思凡》；周密詞，名《四字令》。《太平樂府》注：南呂宮。《太和正音譜》注：正宮，又入仙呂宮、中呂宮。</p>
<p>雙調三十八字，前後段各四句四平韻</p>
<div>劉過</div>
<pre>情高意真。眉長鬢青。小樓明月調箏。寫春風數聲。
○○●□　○○●□　◎○⊙●○□　●○○●□
思君憶君。魂牽夢縈。翠綃香暖銀屏。更那堪酒醒。
⊙○●□　⊙○●□　◎○⊙●○□　●◎○●□</pre>
<p>宋沈伯時《樂府指迷》，論詞中有用去聲字者，不可以別聲替，蓋調貴抑揚，去聲字，取其激越也。如此調前後段起二句，第三字，孫惟信詞〔吹簫跨鸞〕、〔香銷夜闌〕、〔衣寬帶寬〕、〔千山萬山〕，周密詞〔眉消睡黃〕、〔春凝淚妝〕、〔箏塵半床〕、〔綃痕半方〕，俱用去聲。此詞前段意字、鬢字俱去聲，後段憶字入聲，夢字去聲。按《中原雅音》，憶字作意字讀，亦去聲也。前段第三句，戴復古詞〔無端惹起離情〕，無字平聲，惹字仄聲。後段第一、二句，顏奎詞〔小冠晉人，小車洛人〕，兩小字俱仄聲。第三句，周密詞〔愁心欲訴垂楊〕，愁字平聲，欲字仄聲。第四句，孫惟信詞〔更斜陽暮寒〕，斜字平聲。譜內可平可仄據此。</p>
<p>又一體　雙調四十五字，前段四句四仄韻，後段五句四仄韻</p>
<div>辛棄疾</div>
<pre>態濃意遠。眉顰笑淺。薄羅衣窄絮風軟。鬢雲欺翠捲。
◎○●■　○○●■　●○○●●○■　●○○◎■
南園花樹春光暖。香徑裏。榆錢滿。欲上鞦韆又驚懶。且歸休怕晚。
○○⊙◎⊙○■　○◎●　⊙○■　●●○○●○■　●⊙⊙◎■</pre>
<p>按，《高麗史樂志》，有《醉太平》仄韻詞，前段第一句〔懨懨悶著〕，上懨字平聲；第四句〔把初心忘卻〕，忘字平聲；後段第一句〔教人病深漫摧折〕，病字仄聲，深字平聲，漫字仄聲；第二句〔憑誰與我分說〕，誰字平聲，我字仄聲；末句〔見了伏些弱〕，了字、伏字俱仄聲，些字平聲。譜內可平可仄據此。</p>
<p>又一體　雙調四十六字，前段四句四平韻，後段四句兩協韻、兩平韻</p>
<div>《太平樂府》無名氏</div>
<pre>釵分鳳凰。被剩鴛鴦。錦箋遺恨愛花香。寫新愁半張。
○○●□　●●○□　◎○⊙●●○□　●○○●□
晚妝樓閣空凝望。舊遊台榭添惆悵。落花庭院又昏黃。正離人斷腸。
◎○⊙●○○●協◎○⊙●⊙○◆協●○⊙●●○□　●○○●□</pre>
<p>此元人小令三聲協者。其前段第三句，後段第一、二、三句，皆七字，亦與宋詞異。元查德輝詞，正與此同。查詞，前段第三句〔香風冷冷月娟娟〕，香字平聲，上冷字仄聲；後段第一句〔香消玉腕黃金釧〕，香字平聲，玉字仄聲；第二句〔歌殘素手白羅扇〕，歌字平聲，素字、白字俱仄聲；第三句〔汗溶粉面翠花鈿〕，粉字仄聲，譜內可平可仄據此。按，古韻有三聲協，如東董送，原就平聲本韻，切出去上仄聲也。自元周德清雜以北音，已失古人之意。此詞以二十三漾協七陽，猶存古法。<br>
  <br>
  <br>
  ▲辛棄疾詞，顰輕笑淺句，顰輕二字，誤作眉顰<br>
  南園花樹春光暖，春字下多光字<br>
  香徑裏。榆錢正滿句，徑作鏡，落正字，均應從戈氏順卿校本更正<br>
  <br>
</p>
</body>
</html>
