<html>
<head>
<title>瑤台第一層</title>
<meta http-equiv="Content-Type" content="text/html; charset=utf-8">
</head>

<body>

<p>宋陳師道《後山詩話》：武才人出慶壽宮，裕陵得之，會教坊獻新聲，為作詞，號《瑤台第一層》。</p>
<p>雙調九十七字，前段十句四平韻，後段十一句六平韻</p>
<div>張元幹</div>
<pre>寶曆祥開。飛練上、青冥萬里光。石城形勝。秦淮風景。威鳳來翔。
◎●○○　○●●　○○●●□　●○○●　○○⊙●　⊙●○□
臘餘春色早。兆釣璜、賢佐興王。對熙旦。正格天同德。全魏分疆。
●○○●●　●●⊙　⊙●○□　◎○●　●◎○○●　⊙●○□
熒煌。五雲深處。化鈞獨運斗魁旁。繡裳龍尾。千官師表。萬事平章。
○□　◎○⊙●　●○◎●●○□　●○○●　⊙○⊙●　◎●○□
景鐘文瑞世。醉尚方、難老天漿。慶垂裳。看雲屏間坐。象笏堆床。
●○○●●　●●⊙　⊙●○□　●○□　●○○○●　●●○□</pre>
<p>此詞平仄只有張詞別首及趙詞可校。</p>
<p>又一體　雙調九十八字，前段十句四平韻，後段十一句六平韻</p>
<div>張元幹</div>
<pre>江左風流。鍾間氣、洲分二水長。鳳凰台畔。投懷玉燕。照社神光。
○●○○　○●●　○○●●□　●○○●　○○●●　●●○□
豆花初秀雨。散暑空、洗出秋涼。慶生誕。正圓蟾呈瑞。仙粟飄香。
●○○●●　●●○　●●○□　●○●　●○○○●　○●○□
眉揚。掞文摛藻。看乘雲駕鶴下鵷行。紫樞將命。紫微加綍。常近君王。
○□　●○○●　●○○●●●○□　●○○●　●○○●　○●○□
舊山同梓里。荷月旦、久巳平章。九霞觴。薦刀圭丹餌。袞繡朝裳。
●○○●●　●●●　●●○□　●○□　●○○○●　●●○□</pre>
<p>此與〔寶曆祥開〕詞同，惟後段第三句添一字異。</p>
<p>又一體　雙調九十八字，前段十句五平韻，後段十一句六平韻</p>
<div>趙與御</div>
<pre>嶰管聲催。人報導、嫦娥步月來。鳳燈鸞炬。寒輕簾箔。光泛樓臺。
●●○□　○●●　○○●●□　●○○●　○○○●　○●○□
萬年正春未老。更傍那、日月蓬萊。從仙仗。看星河銀界。錦繡天街。
●○●○●●　●●●　●●○□　○○●　●○○○●　●●○□
歡陪。千官萬騎。九霄人在五雲堆。赭袍光裏。星球宛轉。花影徘徊。
○□　○○●●　●○○●●○□　●○○●　○○●●　○●○□
未央宮漏永。散異香、龍闕崔嵬。翠輿回。奏仙韶歌吹。寶殿樽罍。
●○○●●　●●○　○●○□　●○□　●○○○●　●●○□</pre>
<p>此亦與〔寶曆祥開〕詞同，惟前段起句用韻，第六句添一字異。</p>
</body>
</html>
