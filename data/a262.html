<html>
<head>
<title>木蘭花令</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。《太和正音譜》注：高平調。按，《花間集》載《木蘭花》、《玉樓春》兩調，其七字八句者，為《玉樓春》體，《木蘭花》則韋詞、毛詞、魏詞共三體，從無與《玉樓春》同者。自《樽前集》誤刻以後，宋詞相沿，率多混填。今照《花間集》本分列，舊譜誤者，悉為校正。</p>
<p>雙調五十五字，前段五句三仄韻，後段四句三仄韻</p>
<div>韋莊</div>
<pre>獨上小樓春欲暮。愁望玉關芳草路。消息斷。不逢人。卻斂細眉歸繡戶。
●●●○○●■　⊙●◎○○●■　○●●　●○○　●◎◎⊙○◎■
坐看落花空歎息。羅袂濕斑紅淚滴。千山萬水不曾行。魂夢欲教何處覓。
◎◎●⊙○◎■換⊙●◎○○●■　○○◎●●○○　⊙◎◎⊙○◎■</pre>
<p>宋人《木蘭花》詞，皆《玉樓春》體，惟此與毛、魏二詞，乃《木蘭花》正體，但此詞前後段換韻，與毛、魏詞前後一韻者小異。譜內可平可仄，即以後詞中句法相同者參校。</p>
<p>又一體　雙調五十二字，前後段各六句，三仄韻</p>
<div>毛熙震</div>
<pre>掩朱扉。鉤翠箔。滿院鶯聲春寂寞。勻粉淚。恨檀郎。一去不歸花又落。
●○○　○●■　●●○○○●■　○●●　●○○　●●●○○●■
對斜暉。臨小閣。前事豈堪重想著。金帶冷。畫屏幽。寶帳慵熏蘭麝薄。
●○○　○●■　○●●○○●■　○●●　●○○　●●○○○●■</pre>
<p>此即韋詞體，惟前段第一句，後段第一句、第三句，俱作三字兩句異。</p>
<p>又一體　雙調五十四字，前段六句三仄韻，後段四句三仄韻</p>
<div>魏承班</div>
<pre>小芙蓉。香旖旎。碧玉堂深清似水。開寶匣。掩金鋪。倚屏拖袖愁如醉。
●○○　○●■　●●○○○●■　○●●　●○○　●○○●○○■
遲遲好景煙花媚。曲渚鴛鴦眠錦翅。凝然愁望靜相思。一雙笑靨嚬雙蕊。
○○●●○○■　●●○○○●■　○○○●●○○　●○●●○○■</pre>
<p>此亦韋詞體，惟前段第一句，作三字兩句異。按，《花間集》魏承班詞，有《木蘭花》一調，《玉樓春》兩調，此名《木蘭花》，其七言八句者，則名《玉樓春》，可知宋詞之誤矣。</p>
</body>
</html>
