<html>
<head>
<title>憶王孫</title>
<meta http-equiv="Content-Type" content="text/html; charset=utf-8">
</head>
<body>

<p>此詞單調三十一字者，創自秦觀，宋元人照此填。《太平樂府》注：黃鐘宮。《太和正音譜》注：仙呂宮。《梅苑》詞名《獨腳令》；謝克家詞名《憶君王》；呂渭老詞名《豆葉黃》；陸游詞，有〔畫得蛾眉勝舊時〕句，名《畫蛾眉》；張輯詞，有〔幾曲欄杆萬里心〕句，名《欄杆萬里心》。雙調五十四字者，見《復雅歌詞》，或名《怨王孫》，與單調絕不同。坊刻又有仄韻單調《憶王孫》，查系《漁家傲》一段。故譜內不收。</p>
<p>單調三十一字，五句五平韻</p>
<div>秦觀</div>
<pre>萋萋芳草憶王孫。柳外樓高空斷魂。杜宇聲聲不忍聞。欲黃昏。雨打梨花深閉門。
⊙○⊙●●○□　◎●○○⊙●□　◎●○○◎●□　●○□　◎●○○⊙●□</pre>
<p>宋元人詞悉與此同。按姜夔詞，第一句〔冷紅葉葉下塘秋〕，冷字、葉字俱仄聲；第二句〔長與行雲共一舟〕，長安平聲，共字仄聲。李甲詞，第三句〔沉李浮瓜冰雪涼〕，沉字、冰字俱平聲；結句〔針線慵拈午夢長〕，針字平聲，午字仄聲，譜內可平可仄據此。</p>
<p>又一體　單調三十一字，五句三平韻、兩協韻</p>
<div>白樸</div>
<pre>瑤階月色晃疏欞。銀燭秋光冷畫屏。消遣此時此夜景。
○○●●●○□　○●○○●●□　○●●○●●◆協
步閒庭。苔浸淩波羅襪冷。
●○□　○●○○○●◆協</pre>
<p>此亦元人小令。其字句與秦詞同，惟第三句與末句用協韻異。可見詞曲一源，所辨只在用韻不同也。明楊慎詞、林萬選詞云：元曲一半兒，即此詞。蓋其末句〔一半兒行書，一半兒草〕，兩〔兒〕字比襯字也。益可知詞與曲之分矣。</p>
<p>又一體　雙調五十四字，前後段各四句三仄韻《復雅歌辭》</p>
<div>無名氏</div>
<pre>湖上風來波浩渺。秋已暮、紅稀香少。水光山色與人親。說不盡、無窮好。
○●○○○●■　○●●　⊙○○■　●○○●●○○　●●●　○○■
蓮子已成荷葉老。清露洗、蘋花汀草。眠沙鷗鷺不回頭。似應恨、人歸早。
○◎◎⊙○◎■　○●●　⊙○⊙■　⊙○⊙●●○○　●⊙●　○○■</pre>
<p>按，周紫芝詞與此同，惟換頭句〔思量千里鄉關道〕，平仄全異；又前段第二句〔紅滿地、落花誰掃〕，落字仄聲；後段第二句〔山共水、幾時得到〕，幾字、得字俱仄聲；第三句〔杜鵑只解怨殘春〕，杜字、隻字俱仄聲；結句〔也不管、人煩惱〕，不字仄聲。譜內可平可仄據此。</p>
</body>
</html>
