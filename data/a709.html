<html>
<head>
<title>向湖邊</title>
<meta http-equiv="Content-Type" content="text/html; charset=utf-8">
</head>

<body>

<p>江緯自製曲，因詞有〔向湖邊柳外〕之句，取以為名。</p>
<p>雙調一百四字，前段十句四仄韻，後段十句六仄韻</p>
<div>江緯</div>
<pre>退處鄉關。幽棲林藪。舍宇第須茅蓋。翠巘清泉。啟軒窗遙對。
●●○○　⊙○○●　◎●◎○⊙■　●●○○　●○○○■
遇等閒、鄰里過從。親朋臨顧。草草便成歡會。策杖攜壺。向湖邊柳外。
●◎⊙　○●○○　⊙○○●　◎●◎○○■　◎●○○　●⊙○◎■
旋買溪魚。便斫銀絲鱠。誰復欲痛飲。如長鯨吞海。共惜醺酣。恐歡娛難再。
●●○⊙　●●○○■　○◎●●●　○○○⊙■　◎●○○　●○○○■
矧清風明月非錢買。休追念、金馬玉堂心膽碎。且斗樽前。有阿誰身在。
●○⊙⊙●⊙○■　⊙○●　⊙●◎○○●■　◎●○○　●◎○○■</pre>
<p>此詞前段第五句、結句，後段第四句、第六句、結句作上一下四句法，填者辨之。此調只有江緯自製詞及張栻和詞一首，故此詞可平可仄，悉參張詞。按，張詞，前段第二句〔百花風榭〕，百字仄聲；第三句〔遊女翩翩羽蓋〕，遊字、上翩字俱平聲，羽字仄聲；第六句〔矧門外、森立喬松〕，門字平聲，外字仄聲；第七、八句〔日光爭麗，猶若當年文會〕，日字仄聲，猶字、當字俱平聲；第九、十句〔廊廟夔龍，暫卜鄰郊外〕，廊字平聲，卜字仄聲，郊字平聲；後段第一句〔共講真率〕，率字仄聲；第三句〔同蕭散寄傲〕，蕭字平聲；第四句〔樽罍傾北海〕，北字仄聲；第五句〔佳處難忘〕，佳字平聲；第七、八句〔況風月不用一錢買。但回首、七虎堂中心欲碎〕，月字、不字、一字、但字、七字俱仄聲，堂字平聲；第九句及結句〔千里相思，幸前盟猶在〕，千字、前字俱平聲。譜內可平可仄據此。<br>
</p>
</body>
</html>
