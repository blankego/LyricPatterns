<html>
<head>
<title>行香子</title>
<meta http-equiv="Content-Type" content="text/html; charset=utf-8">
</head>

<body>

<p>《中原音韻》、《太平樂府》俱注雙調，蔣氏《九宮譜目》入中呂引子。</p>
<p>雙調六十六字，前段八句四平韻，後段八句三平韻</p>
<div>晁補之</div>
<pre>前歲栽桃。今歲成蹊。更黃鸝久住相知。微行清露。細履斜暉。
⊙●○○　⊙●○□　◎⊙⊙◎●○□　⊙○⊙●　◎●○□
對林中侶。閑中我。醉中誰。
●⊙○◎　⊙⊙●　●○□
何妨到老。常閑常醉。任功名生事俱非。衰顏難強。拙語多遲。
⊙○◎●　○○⊙●　●⊙○⊙●○□　⊙○⊙●　◎●○□
但醉同行。月同坐。影同歸。
●◎○⊙　◎⊙●　●○□</pre>
<p>此調以晁詞、蘇詞、秦詞、韓詞為正體，正韓詞一體，填者頗少。按，此五首字句悉同，所辨者，在前後段起二句，或押韻、或不押韻耳。若杜詞之或添字、或減字，趙詞之減字，李詞之添字，皆變體也。此詞前段起句，後段第一、二句，俱不用韻，晁詞別首〔雪裏清香〕詞，正與此同。又，王銑〔金井先秋〕詞，亦與此同，惟前段第三句〔幾回驚覺夢初長〕，不作上三下四句法異。葛勝仲詞，前段第三句〔漸老人不奈悲秋〕，老字仄聲；晁詞別首，後段第一、二、三句〔芳尊移就，幽葩折取，似玉人攜手同歸〕，折字、玉字俱仄聲。譜內可平可仄據此，其餘悉參類列諸詞，惟杜詞平仄獨異，即不復校。</p>
<p>又一體　雙調六十六字，前段八句五平韻，後段八句三平韻</p>
<div>蘇軾</div>
<pre>攜手江村。梅雪飄裙。情何限、處處銷魂。故人不見。舊曲重聞。
○●○□　○●○□　○○●　●●○□　●○●●　●●○□
向望湖樓。孤山寺。湧金門。
●●○○　○○●　●○□
尋常行處。題詩千首。繡羅衫、與拂紅塵。別來相憶。知是何人。
○○○●　○○○●　●○○　●●○□　●○○●　○●○□
有湖中月。江邊柳。隴頭雲。
●○○●　○○●　●○□</pre>
<p>此與晁詞同，惟前段起句押韻異。按，晏幾道〔晚綠寒紅〕詞及蘇軾別首〔北望平川〕詞，皆與此同。又，歐陽修詞，前段第三句〔藍溪水染輕裙〕，少一字，後段第三句〔向越橋邊青柳朱門〕，多一字，查張先集，刻前句作〔藍溪水深染輕裙〕，後句作〔越橋邊青柳朱門〕，仍與蘇詞體同，故不另錄。</p>
<p>又一體　雙調六十六字，前段八句五平韻，後段八句四平韻</p>
<div>蘇軾</div>
<pre>綺席才終。歡意猶濃。酒闌時、高興無窮。共誇君賜。初拆臣封。
●●○□　○●○□　●○○　○●○□　●○○●　○●○□
看分香餅。黃金縷。蜜雲龍。
●○○●　○○●　●○□
鬥贏一水。功敵千鍾。覺涼生、兩腋清風。暫留紅袖。少卻紗籠。
●○●●　○●○□　●○○　●●○□　●○○●　●●○□
放笙歌散。庭館靜。略從容。
●○○●　○●●　●○□</pre>
<p>此與晁詞同，惟前段第一句押韻，後段第二句亦押韻異。按，蘇軾〔一葉舟輕〕詞，晁補之〔歸鳥翩翻〕詞，晁次膺〔別恨綿綿〕詞，葛勝仲〔風物颼颼〕詞，趙師俠〔春日遲遲〕詞，汪莘〔策杖溪邊〕詞，洪瑹〔楚楚精神〕詞，黃昇〔寒意方濃〕詞，皆與此同。</p>
<p>又一體　雙調六十六字，前後段各八句，五平韻</p>
<div>秦觀</div>
<pre>樹繞村莊。水滿陂塘。倚東風、豪興徜徉。小園幾許。收盡春光。
●●○□　●●○□　●○○　○●○□　●○●●　○●○□
有桃花紅。李花白。菜花黃。
●○○○　●○●　●○□
遠遠苔牆。隱隱茅堂。颺青旗、流水橋傍。偶然乘興。步過東崗。
●●○□　●●○□　●○○　○●○□　●○○●　●●○□
正鶯兒啼。燕兒舞。蝶兒忙。
●○○○　●○●　●○□</pre>
<p>此亦與晁詞同，惟前段第一句押韻，後段第一、二句俱押韻矣。按，辛棄疾〔白露園蔬〕詞，劉過〔佛寺雲邊〕詞，蔣捷〔紅了櫻桃〕詞，張翥〔水遠天低〕詞，元好問〔漫漫清池〕詞，皆與此同。</p>
<p>又一體　雙調六十六字，前段八句四平韻，後段八句五平韻</p>
<div>韓玉</div>
<pre>一翦梅花。一見銷魂。況溪橋、雪裏前村。香傳細蕊。春透靈根。
●●○○　●●○□　●○○　●●○□　○○●●　○●○□
更水清冷。雲黯淡。月黃昏。
●●○○　○●●　●○□
幽過溪蘭。清勝山礬。對東風、獨立無言。霜寒塞壘。風靜譙門。
○●○□　○●○□　●○○　●●○□　○○●●　○●○□
聽角聲悲。笛聲怨。恨難論。
●●○○　●○●　●○□</pre>
<p>此與晁詞同，惟後段第一、二句押韻異。</p>
<p>又一體　雙調六十八字，前後段各八句，四平韻</p>
<div>杜安世</div>
<pre>黃金葉細。碧玉枝纖。初暖日、當乍晴天。向武昌溪畔。于彭澤門前。
○○●●　●●○□　○●●　○●○□　●●○○●　○○●○□
陶潛影。張緒態。兩相牽。
○○●　○●●　●○□
數株堤面。幾樹橋邊。嫩垂條、絮蕩輕綿。繫長江舴艋。拂深院鞦韆。
●○○●　●●○□　●○○　●●○□　●○○●●　●○●○□
寒食下。半和雨。半和煙。
○●●　●○●　●○□</pre>
<p>此亦晁詞體，惟前後段第四、五句各添一字，第六句各減一字異。句中平仄，亦與各家小異。</p>
<p>又一體　雙調六十四字，前後段各八句，五平韻</p>
<div>趙長卿</div>
<pre>驕馬花驄。柳陌經從。小春天、十里和風。個人家住。曲巷牆東。
○●○□　●●○□　●○○　●●○□　●○○●　●●○□
好軒窗。好體面。好儀容。
●○○　●●●　●○□
燭灺歌慵。斜月朦朧。夜新寒、斗帳香濃。夢回畫角。雲雨匆匆。
●●○□　○●○□　●○○　●●○□　●○●●　○●○□
恨相逢。恨分散。恨情鍾。
●○○　●○●　●○□</pre>
<p>此與秦詞體同，惟前後段第六句各減一字異。按，《太平樂府》雙調詞，前後兩結，一首〔似夢中身，石中火，水中鹽〕，〔是漢張良，越范蠡，晉陶潛〕者，秦觀詞體也；一首〔盼佳音，無佳信，誤佳期〕，〔見人羞，驚人問，怕人知〕者，即此詞體也。</p>
<p>又一體　雙調六十九字，前段八句五平韻，後段八句三平韻</p>
<div>李清照</div>
<pre>草際鳴蛩。驚落梧桐。正人間天上愁濃。雲階月色。關鎖千重。
●●○□　○●○□　●○○○●○□　●○●●　○●○□
縱浮槎來。浮槎去。不相逢。
●○○○　○○●　●○□
星橋鵲駕。經年才見。想離情別恨難窮。牽牛織女。莫是離中。
○○●●　○○○●　●○○●●○□　○○●●　●●○□
甚一霎兒晴。一霎兒雨。一霎兒風。
●●●○○　●●○●　●●○□</pre>
<p>此與蘇軾〔攜手江村〕詞同，惟後結三句各添一字異，亦襯字也。<br>
</p>
</body>
</html>
