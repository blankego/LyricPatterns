<html>
<head>
<title>山花子</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。一名《南唐浣溪沙》，《梅苑》名《添字浣溪沙》，《樂府雅詞》名《攤破浣溪沙》，《高麗史‧樂志》名《感恩多令》。</p>
<p>雙調四十八字，前段四句三平韻，後段四句兩平韻</p>
<div>南唐李璟</div>
<pre>菡萏香銷翠葉殘。西風愁起綠波間。還與韶光共憔悴。不堪看。
◎●○○●●□　⊙○⊙●●○□　⊙●⊙○◎⊙●　●○□
細雨夢回難塞遠。小樓吹徹玉笙寒。多少淚珠何限恨。倚欄杆。
◎●◎○○●●　◎○⊙●●○□　⊙●◎○○●●　●○□</pre>
<p>此詞即《浣溪沙》之別體，不過多三字兩結句，移其韻於結句耳，此所以有〔添字〕、〔攤破〕之名，然在《花間集》，和凝時已名《山花子》，故另編一體。　和凝詞，前段起句〔銀字笙寒調正長〕，銀字平聲；第二句〔水紋簟冷畫屏涼〕，水字、簟字俱仄聲；第三句〔玉腕重因金扼臂〕，玉字、重字俱仄聲，金字平聲；毛文錫詞，後段起句〔羅襪生塵遊女過〕，羅字、生字俱平聲；賀鑄詞，第二句〔遲回顧步佩聲微〕，遲字平聲、顧字仄聲；第三句〔宛是春風蝴蝶舞〕，宛字仄聲，春字平聲。譜內可平可仄據此。</p>
</body>
</html>
