<html>
<head>
<title>撲蝴蝶</title>
<meta http-equiv="Content-Type" content="text/html; charset=utf-8">
</head>

<body>

<p>按，周密《癸辛雜誌》云：吳有小妓，善舞撲蝴蝶，疑是舞曲。邵叔齊詞，名《撲蝴蝶近》。</p>
<p>雙調七十五字，前段七句三仄韻，後段八句四仄韻</p>
<div>曹組</div>
<pre>人生一世。思量爭甚底。花開十日。已隨塵逐水。
○○◎●　○○○●■　○○◎●　◎○⊙●■
且看欲盡花枝。未厭傷多酒盞。何須細推物理。
◎○◎●○○　◎●○○●●　○○●○◎■
幸容易。有人爭奈。只知名與利。朝朝日日。忙忙劫劫地。
●○■　◎○⊙●　●○○●■　⊙○●●　⊙○◎●■
待得一晌閒時。又卻三春過了。何如對花沈醉。
●◎◎●○○　◎●⊙○◎●　○○●○⊙■</pre>
<p>此調有兩體，後段第三句或五字、或七字。五字者，或作仄平平仄仄，或作平平平仄仄；七字者，或作仄仄平平仄仄仄，或作仄仄平平仄平仄。又，前段第二句，曹、趙兩詞，俱作平平平仄仄，而邵、丘兩詞，則或作平仄仄平仄，或作平仄平平仄，最為差錯不齊，填者任擇一體，遵之可也。按，呂渭老〔風荷露竹〕詞，前段第六句〔微醉歌聲審穩〕，微字平聲；後段第四句〔小窗睡起〕，小字仄聲；第七句〔秋杪黃花漸近〕，秋字平聲。譜內可平可仄據此，餘參後詞。</p>
<p>又一體　雙調七十五字，前段七句四仄韻，後段八句五仄韻</p>
<div>趙師俠</div>
<pre>清和時候。薰風來小院。琅玕脫籜。方塘荷翠颭。
○○○●　○○○●■　○○●●　○○○●■
柳絲輕度流鶯。畫棟低飛乳燕。園林綠陰初遍。
●○○●○○　●●○○●■　○○●○○■
景何限。輕紗細葛。綸巾和羽扇。披襟散髮。心清塵不染。
●○■　○○●●　○○○●■　○○●●　○○○●■
一杯洗滌無餘。萬事消磨去遠。浮名薄利休羨。
○○●●○○　●●○○●■　○○●●○■</pre>
<p>此與曹詞同，惟前段第六句、後段第七句，俱押韻異。</p>
<p>又一體　雙調七十七字，前段七句四仄韻，後段八句五仄韻</p>
<div>邵叔齊</div>
<pre>蘭摧蕙折。霜重曉風惡。長安何處。孤根漫自託。
○○●●　○●●○■　○○○●　○○●●■
水寒斷續溪橋。月破黃昏院落。相逢儼然瘦削。
●○●●○○　●●○○●■　○○●○●■
最蕭索。星星蓬鬢。杳杳家山路正邈。攀枝嗅蕊。露陪清淚閣。
●○■　○○○●　◎●○○●◎■　○○●●　●○○●■
已無蝶使蜂媒。不共鶯期燕約。甘心伴人淡薄。
●○●●○○　●●○○●■　○○●○●■</pre>
<p>此亦與曹詞同，惟後段第三句添二字異。無名氏〔煙條雨葉〕詞，及呂渭老詞二首，俱如此填。按，呂詞後段，第三句〔傾入離愁萬千斗〕，傾字平聲，無名氏詞〔明月樓中畫眉懶〕，眉字平聲。其餘已詳曹詞。</p>
<p>又一體　雙調七十七字，前段七句六仄韻，後段八句五仄韻</p>
<div>丘崇</div>
<pre>鳴鳩乳燕。春在梨花院。重門鎮掩。沈沈簾不捲。
○○●■　○●○○■　○○●■　○○○●■
紗窗紅日三竿。睡鴨餘香一線。佳眠悄無人喚。
○○○●○○　●●○○●■　○○●○○■
漫消遣。行雲無定。楚雨難憑夢魂斷。清明漸近。天涯人正遠。
●○■　○○○●　●●○○●○■　○○●●　○○○●■
盡教閑了鞦韆。覷著海棠開遍。難禁舊愁新怨。
●○○●○○　●●●○○■　○○●○○■</pre>
<p>此與邵詞同，惟前段第一句、第三句俱用韻異。</p>
</body>
</html>
