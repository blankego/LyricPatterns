<html>
<head>
<title>一叢花</title>
<meta http-equiv="Content-Type" content="text/html; charset=utf-8">
</head>

<body>

<p>調見《東坡詞》，有歐陽修、晁補之、秦觀、程垓詞校。</p>
<p>雙調七十八字，前後段各七句，四平韻</p>
<div>蘇軾</div>
<pre>今年春淺臘侵年。冰雪破春妍。東風有信無人見。露微意、柳際花邊。
⊙○⊙●●○□　○●●○□　○○●●○○●　●⊙◎　◎●○□
寒夜縱長。孤衾易暖。鐘鼓漸清圓。
⊙◎◎⊙　⊙○◎●　○●●○□
朝來初日半含山。樓閣淡疏煙。遊人便作尋芳計。小桃杏、應已爭先。
⊙○⊙●●○□　⊙●●○□　⊙○◎●○○●　●⊙◎　⊙●○□
衰病少情。疏慵自放。惟愛日高眠。
⊙◎◎⊙　⊙○◎●　⊙●●○□</pre>
<p>此調只有此體，宋詞俱照此填，惟句中平仄小異，詳注於後。晁補之詞，前段第一句〔碧山無意解銀魚〕，碧字仄聲，韓淲詞〔翻空雪浪送飛花〕，雪字仄聲；晁詞，第四句〔佩錦囊、曾憶奚奴〕，錦字仄聲，囊字、曾字俱平聲；程垓詞，第五句〔青箋來約〕，箋字、來字俱平聲，約字仄聲，陸詞〔那堪更是〕，那字仄聲；晁詞，第六句〔滿身花影〕，滿字仄聲，花字平聲；後段第一句〔十年一夢訪林居〕，十字、一字俱仄聲；程詞，第二句〔此恨苦天慳〕，此詞仄聲；韓詞，第三句〔畫簷簾捲黃昏後〕，畫字仄聲，簾字平聲；晁詞，第四句〔寄洞庭春色雙壺〕，洞字仄聲，庭字平聲，陸詞〔倩雙燕說與相思〕，說字仄聲；程詞，第五句〔歸來忍見〕，來字平聲，見字仄聲，韓詞〔聚散人生〕，聚字仄聲，人字平聲；陸詞，第六句〔十分憔悴〕，十字仄聲，憔字平聲；秦詞，結句〔兩處照相思〕，兩字仄聲。譜內可平可仄據此。<br>
</p>
</body>
</html>
