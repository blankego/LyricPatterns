<html>
<head>
<title>祝英台近</title>
<meta http-equiv="Content-Type" content="text/html; charset=utf-8">
</head>

<body>

<p>元高拭詞注：越調。辛棄疾詞，有〔寶釵分，桃葉渡〕句，名《寶釵分》；張輯詞，有〔趁月底重簫譜〕句，名《月底修簫譜》；韓淲詞，有〔燕鶯語，溪岸點點飛錦〕句，名《燕鶯語》，又有〔卻又在他鄉寒食〕句，名《寒食詞》。</p>
<p>雙調七十七字，前段八句三仄韻，後段八句四仄韻</p>
<div>程核</div>
<pre>墜紅輕。濃綠潤。深院又春晚。睡起懨懨。無語小妝懶。
●○○　⊙◎●　⊙●◎○■　◎●○○　⊙◎◎⊙■
可堪三月風光。五更魂夢。又都被、杜鵑催趲。
◎⊙⊙●○○　◎○⊙●　◎⊙●　◎○⊙■
怎消遣。人道愁與春歸。春歸愁未斷。閑倚銀屏。羞怕淚痕滿。
●⊙■　⊙◎⊙●○○　⊙⊙⊙◎■　⊙●○○　⊙◎◎○■
斷腸沈水重熏。瑤琴閑理。奈依舊、夜寒人遠。
●⊙⊙●○○　⊙○⊙●　◎⊙◎　◎○⊙■</pre>
<p>此調以此詞為正體，吳文英〔剪紅情〕詞、〔問流花〕詞、〔採幽香〕詞，張炎〔水西船〕詞，湯恢〔宿酲蘇〕詞、〔月如冰〕詞，李彭老〔杏花初〕詞，俱如此填。若史、韓、張、劉、辛、嶽六詞之押韻異同，陳詞之另押平聲韻，皆變格也。按，湯詞，前段第五句〔無人掃紅雪〕，人字平聲。無名氏詞〔全未禁風雨〕，禁字平聲；張詞，第六句〔怪我流水迢遙〕，我字仄聲；李詞，結句〔曾細聽歌珠一串〕，一字仄聲；湯詞，後段第五句〔瓊枝為誰折〕，枝字平聲，無名氏詞〔冉冉如飛霧〕，如字平聲；吳詞，第六句〔趁得羅蓋天香〕，得字仄聲；李詞，結句〔恨楊花遮愁不斷〕，花字平聲，不字仄聲。譜內可平可仄據此，餘參下所採六詞。</p>
<p>又一體　雙調七十七字，前後段各八句，四仄韻</p>
<div>史達祖</div>
<pre>柳枝愁。桃葉恨。前事怕重記。紅藥開時。新夢又溱洧。
●○○　○●●　○●●○■　○●○○　○●●○■
此情老去須休。春風多事。便老去、越難回避。
●○●●○○　○○○■　●●●　●○○■
阻幽會。應念偷剪酴醾。柔條暗縈繫。節物移人。春草更憔悴。
●○■　○●○●○○　○○●○■　●●○○　○●●○■
可堪竹院題詩。蘚階聽雨。寸心外、安愁無地。
●○●●○○　●○●●　●○●　○○○■</pre>
<p>此與程詞同，惟前段第七句押韻異。按，蘇軾〔掛輕帆〕詞，黃機〔試單衣〕詞，張炎〔路重尋〕詞，無名氏〔剪酴醾〕詞，俱于前段第七句押韻，後段第七句不押韻，與此同。</p>
<p>又一體　雙調七十七字，前段八句三仄韻，後段八句五仄韻</p>
<div>韓淲</div>
<pre>館娃宮。採香徑。范蠡五湖側。子夜吳歌。聲緩不須拍。
●○○　●○●　●●●○■　●●○○　○●●○■　
崇桃積李花間。芳洲綠遍。更冉冉、柳絲無力。
○○●●○○　○○●●　●●●　●○○■
試思憶。老去一片身心。辜負好春色。古往今來。時序惱行客。
●○■　●●●●○○　○●●○■　●●○○　○●●○■
去年今日山中。如何知得。卻又在、他鄉寒食。
●○○●○○　○○○■　●●●　○○○■</pre>
<p>此亦與程詞同，惟後段第七句押韻異。按，王嵎〔柳煙濃〕詞，高觀國〔擁紅妝〕詞，李彭老〔杏花初〕詞，俱于後段第七句押韻，而前段第七句不押韻，與此同。</p>
<p>又一體　雙調七十七字，前段八句四仄韻，後段八句五仄韻</p>
<div>張炎</div>
<pre>水痕深。花信足。寂寞溪南樹。轉首清陰。芳事頓如許。
●○○　○●●　●●○○■　●●○○　○●●○■
不知多少消魂。夜來風雨。猶夢到、斷紅流處。
●○○●○○　●○○■　○●●　●○○■
最無據。長年息影空山。愁入庾郎句。玉老田荒。心事已遲暮。
●○■　○○●●○○　○●●○■　●●○○　○●●○■
幾回聽得啼鵑。不如歸去。終不似、舊時鸚鵡。
●○●●○○　●○○■　○●●　●○○■</pre>
<p>此詞前後段第七句俱押韻。按，張矩〔柳綿稀〕詞，與此同。</p>
<p>又一體　雙調七十七字，前後段各八句，四仄韻</p>
<div>劉過</div>
<pre>笑天涯。還倦客。欲起病無力。風雨春歸。一日近一日。
●○○　○●■　●●●○■　○●○○　●●●●■
看人結束春衫。前呵騎馬。腰劍上、隴西平策。
●○●●○○　○○○●　○●●　●○○■
鬢粉白。只可歸去家山。無田種瓜得。空抱遺書。憔悴小樓側。
●●■　●●○●○○　○○●○■　○●○○　○●●○■
杜鵑不管人愁。月明枝上。直啼到、枕邊相覓。
●○●●○○　●○○●　●○●　●○○■</pre>
<p>此詞前段第二句押韻。按，史達祖〔綰流蘇〕詞，吳文英〔晚雲開〕詞，戴式之〔泛杭州〕詞，蔣捷〔花下館〕詞，張炎〔占寬閑〕詞、〔及春遊〕詞，邵亨貞〔普天雲〕詞，皆與此同。</p>
<p>又一體　雙調七十七字，前段八句四仄韻，後段八句五仄韻</p>
<div>辛棄疾</div>
<pre>寶釵分。桃葉渡。煙柳暗南浦。陌上層樓。十日九風雨。
●○○　○●■　○●●○■　●●○○　●●●○■
斷腸點點飛紅。都無人管。倩誰喚、流鶯聲住。
●○●●○○　○○○●　●○●　○○○■
鬢邊覷。試把花卜歸期。才簪又重數。羅帳燈昏。哽咽夢中語。
●○■　●●○●○○　○○●○■　○●○○　●●●○■
是他春帶愁來。春歸何處。卻不解、帶將愁去。
●○○●○○　○○○■　●●●　●○○■</pre>
<p>此詞前段第二句、後段第七句，俱押韻。按，張元幹〔枕霞紅〕詞，張炎〔帶飄飄〕詞，與此同。</p>
<p>又一體　雙調七十七字，前後段各八句，五仄韻</p>
<div>嶽珂</div>
<pre>澹煙橫。層霧斂。勝概分雄占。月下鳴榔。風急怒濤颭。
●○○　○●■　●●○○■　●●○○　○●●○■
關河無限清愁。不堪臨鑒。正霜鬢、秋風塵染。
○○○●○○　●○○■　●○●　○○○■
漫登覽。極目萬里沙場。事業頻看劍。古往今來。南北限天塹。
●○■　●●●●○○　●●○○■　●●○○　○●●○■
倚樓誰弄新聲。重城正掩。歷歷數、西州更點。
●○○●○○　○○●■　●●●　○○○■</pre>
<p>此詞前段第二句、前後段第七句，俱押韻。按，趙長卿〔記臨歧〕詞，張輯〔客西湖〕詞，無名氏〔倚危欄〕詞，與此同。</p>
<p>又一體雙調七十七字，前段八句三平韻，後段八句四平韻</p>
<div>陳允平</div>
<pre>待春來。春又到。花底自徘徊。春淺花遲。攜酒為花催。
●○○　○●●　○●●○□　○●○○　○●●○□
可堪碧小紅微。黃輕紫豔。東風外、妝點池台。
●○●●○○　○○●●　○○●　○●○□
且銜杯。無奈年少心情。看花能幾回。春自年年。花自為春開。
●○□　○●○●○○　●○○●□　○●○○　○●●○□
是他春為花愁。花因春瘦。花殘後、人未歸來。
●○○●○○　○○○●　○○●　○●○□</pre>
<p>詞見《日湖漁唱》，諸家用仄韻，此獨用平韻。</p>
</body>
</html>
