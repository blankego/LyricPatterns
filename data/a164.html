<html>
<head>
<title>海棠春</title>
<meta http-equiv="Content-Type" content="text/html; charset=utf-8">
</head>

<body>

<p>此調始自秦觀，因詞中有〔試問海棠花，昨夜開多少〕句，故名。馬莊父詞名《海棠花》，史達祖詞名《海棠春令》。</p>
<p>雙調四十八字，前後段各四句，三仄韻</p>
<div>秦觀</div>
<pre>流鶯窗外啼聲巧。睡未足、把人驚覺。翠被曉寒輕。寶篆沉煙嫋。
⊙○⊙●○○■　◎◎●　◎○⊙■　◎●●○○　◎●○○■
宿酲未解宮娥報。道別院、笙歌宴早。試問海棠花。昨夜開多少。
●○◎●○○■　●◎●　○○●■　●●●○○　●●○○■</pre>
<p>此調以此詞為正體，若吳詞之攤破句法、馬詞之減字，皆變體也。或疑此詞換頭，亦可照吳詞點定四字兩句、六字一句，然有史達祖詞可證，則固七字兩句也。史詞，前段第二句〔錦宮外煙輕雨細〕，宮字平聲，雨字仄聲；換頭兩句〔燭花偏在紅簾底，想人怕春寒正睡〕，偏字、人字俱平聲。譜內可平可仄據之，餘參吳詞、馬詞。</p>
<p>又一體　雙調四十八字，前段四句三仄韻，後段五句三仄韻</p>
<div>吳潛</div>
<pre>天涯芳草迷征路。還又是、匆匆春去。鳥兔裏光陰。鶯燕邊情緒。
○○○●○○■　○●●　○○○■　○●●○○　○●○○■
雲梢霧末。溪橋野渡。儘是春愁落處。把酒勸斜陽。小向花間駐。
○○●●　○○●■　●●○○●■　●●●○○　●●○○■</pre>
<p>此亦秦詞體，惟換頭攤破七字兩句，作四字兩句、六字一句異。</p>
<p>又一體　雙調四十六字，前後段各四句，三仄韻</p>
<div>馬莊父</div>
<pre>柳腰暗怯花風弱。紅映鞦韆院落。歸逐雁兒飛。斜撼真珠箔。
●○●●○○■　○●○○●■　○●●○○　○●○○■
滿林翠葉胭脂萼。不忍頻頻覷著。護取一庭春。莫彈花間鵲。
●○●●○○■　●●○○●■　●●●○○　●●○○■</pre>
<p>此即秦詞體，惟前後段第二句，各減一字，作六字句異。</p>
</body>
</html>
