<html>
<head>
<title>極相思</title>
<meta http-equiv="Content-Type" content="text/html; charset=utf-8">
</head>

<body>

<p>宋彭乘《墨客揮犀》云：仁廟時，皇族中太尉夫人，一日入內，再拜告帝曰，妾有夫，不幸為婢妾所惑，帝怒，流婢于千里，夫人亦得罪，居瑤華宮，太尉罰俸而不得朝。經歲，方春暮，夫人為詞曲，名《極相思》，或加〔令〕字。</p>
<p>雙調四十九字，前段五句三平韻，後段五句兩平韻</p>
<div>《墨客揮犀》無名氏</div>
<pre>柳煙霽色方晴。花露逼金莖。鞦韆院落。海棠漸老。才過清明。
◎○◎●○□　⊙●●○□　○○◎●　◎○●●　⊙●○□
嫩玉腕托香脂臉。相傅粉、更與誰情。秋波綻處。相思淚迸。天阻深誠。
◎●◎◎○⊙●　⊙◎◎　◎●○□　⊙○◎●　○○◎●　⊙●○□</pre>
<p>此調只此一體，有呂渭老、蔡伸、陸游、吳文英詞可校。前段起句，陸詞〔江頭疏雨輕煙〕，江字、疏字俱平聲；第二句，呂詞〔隔葉囀黃鸝〕，隔字仄聲；第三、四、五句，吳詞〔乘鸞歸後，生綃淨剪，一片冰心〕，歸字、生字俱平聲，一字仄聲；後段第一、二句，吳詞〔心事孤山春夢在，到思量猶斷詩魂〕，心字、孤字、山字俱平聲，夢字、到字俱仄聲，思字、量字、猶字俱平聲；第三句，呂詞〔別房初睡〕，別字仄聲，初字平聲；第四、五句，陸詞〔漫空相趁，柳絮榆錢〕，相字平聲，柳字仄聲。譜內可平可仄據此。</p>
</body>
</html>
