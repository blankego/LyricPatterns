<html>
<head>
<title>八聲甘州</title>
<meta http-equiv="Content-Type" content="text/html; charset=utf-8">
</head>

<body>

<p>《碧雞漫志‧甘州》，仙呂調，有曲破，有八聲，有慢，有令。按，此調前後段八韻，故名《八聲》，乃慢詞也，與《甘州遍》之曲破，《甘州子》之令詞不同。《樂章集》亦注仙呂調。周密詞名《甘州》；張炎詞因柳詞有〔對蕭蕭暮雨灑江天〕句，更名《蕭蕭雨》；白樸詞，名《宴瑤池》。</p>
<p>雙調九十七字，前後段各九句，四平韻</p>
<div>柳永</div>
<pre>對瀟瀟暮雨灑江天。一番洗清秋。漸霜風淒緊。關河冷落。殘照當樓。
●⊙○◎●●○○　◎⊙●○□　●⊙○⊙●　⊙○◎●　⊙●○□
是處紅衰翠減。苒苒物華休。惟有長江水。無語東流。
◎●⊙○◎●　◎●●○□　⊙●⊙○●　⊙●○□
不忍登高臨遠。望故鄉渺渺。歸思難收。歎年來蹤跡。何事苦淹留。
◎●⊙○⊙●　●◎○◎●　⊙●○□　●⊙○⊙●　⊙●●○□
想佳人、妝樓長望。誤幾回、天際識歸舟。爭知我、倚欄杆處。正恁凝愁。
●⊙⊙　⊙●⊙●　●◎○　⊙●●○□　○○●　◎○⊙●　◎●○□</pre>
<p>此調以此詞為正體，若張詞之添聲，劉過以下五詞之減字，皆變體也。按，此詞後段第六句，作上三下四句法，宋詞俱照此填，惟程垓詞〔縱使梁園賦猶在〕，句法異，注明不另錄。周密詞，前段起二句〔漸萋萋芳草綠江南，輕暉弄春容〕芳字平聲；後段起句〔還是春光夢曉〕，還字平聲，譜內可平據此，其餘平仄，悉參所採六詞。蕭詞，前段起句〔可憐生飄零到酴醾〕，零字平聲；鄭詞，後段第四句〔賴東君能容〕，容字平聲，與諸家不同，此自成一體，譜內不注可平。</p>
<p>又一體　雙調九十七字，前段九句五平韻，後段九句四平韻</p>
<div>張炎</div>
<pre>記玉關踏雪事清遊。寒氣脆貂裘。傍枯林古道。長河飲馬。此意悠悠。
●●○●●●○□　○●●○□　●○○●●　○○●●　●●○□
短夢依然江表。老淚灑西州。一字無題處。落葉都愁。
●●○○○●　●●●○□　●●○○●　●●○□
載取白雲歸去。問誰留楚佩。弄影中洲。折蘆花贈遠。零落一身秋。
●●●○○●　●○○●●　●●○□　●○○●●　○●●○□
向尋常、野橋流水。待招來、不是舊沙鷗。空懷感、有斜陽處。卻怕登樓。
●○○　●○○●　●○○　●●●○□　○○●　●○○●　●●○□</pre>
<p>此與柳詞同，惟前段起句押韻異。</p>
<p>又一體　雙調九十五字，前段八句四平韻，後段九句四平韻</p>
<div>劉過</div>
<pre>問紫岩去後漢公卿。不知幾貂蟬。誰能借留侯箸。著祖生鞭。
●●○●●●○○　●○●○□　○○●○○●　●●○□
依舊塵沙萬里。河洛黯風煙。誰識道山客。衣缽曾傳。
○●○○●●　○●●○□　○●●○●　○●○□
共記玉堂對策。欲先明大義。次第籌邊。況重湖八桂。袖手已多年。
●●●○●●　●○○●●　●●○□　●○○●●　●●●○□
望中原、驅馳去也。擁十州、牙纛正翩翩。春風早、看東南王氣。飛繞星躔。
●○○　○○●●　●●○　○●●○□　○○●　●○○●●　○●○□</pre>
<p>此與柳詞同，惟前段第三、四句減三字，作六字一句，後段第八句添一字、作八字句異。</p>
<p>又一體　雙調九十五字，前後段各九句，四平韻</p>
<div>湯恢</div>
<pre>摘青梅薦酒。甚殘寒、猶怯苧蘿衣。正柳腴花瘦。綠雲冉冉。紅雪霏霏。
●○○●●　●○○　○●●○□　●●○○●　●○●●　○●○□
隔屋秦箏依約。誰品春詞。回首繁華夢。流水斜暉。
●●○○○●　○●○□　○●○○●　○●○□
寄隱孤山山下。但一瓢飲水。深掩苔扉。羨青山有思。白鶴忘機。
●●○○○●　●●○●●　○●○□　●○○●●　●●○□
悵年華、不禁搔首。又天涯、彈淚送春歸。銷魂遠、千山啼鴃。十里酴醾。
●○○　●○○●　●○○　○●●○□　○○●　○○○●　●●○□</pre>
<p>此與柳詞同，惟前段第一句五字，第二句八字，第七句減一字、作四字句，後段第五句亦減一字、作四字句異。</p>
<p>又一體　雙調九十五字，前段九句四平韻，後段十句四平韻</p>
<div>蕭列</div>
<pre>可憐生、飄零到酴醾。依然舊銷魂。殘春幾許。風風雨雨。客裏又黃昏。
●○○　○○●○○　○○●○□　○○●●　○○●●　●●●○□
無奈一江煙霧。腥浪捲河豚。身世忽如葉。那是清暉。
○●●○○●　○●●○□　○●●○●　●●○□
莫厭悲歌笑語。奈天涯有夢。白髮無根。怕相思別後。無字寫回文。
●●○○●●　●○○●●　●●○□　●○○●●　○●●○□
更月明洲渚。杜鵑聲裏。立向臨分。三生石、情緣千里。風月柴門。
●●○○●　●○○●　●●○□　○○●　○○○●　○●○□</pre>
<p>此亦與柳詞同，惟前段第三句減一字，第五句添一字，後段第六、七句減二字，作五字一句、四字兩句異。</p>
<p>又一體　雙調九十八字，前段九句五平韻，後段九句四平韻</p>
<div>姚雲文</div>
<pre>捲絲絲、雨織半晴天。棹歌發清舷。甚蒼虯怒躍。靈鼉急吼。雲湧平川。
●○○　●●●○□　●○●○□　●○○●●　○○●●　○●○□
樓外榴裙幾點。描破綠楊煙。把畫羅遙指。助嘯爭先。
○●○○●●　○●●○□　●●○○●　●●○□
憔悴潘郎。曾記得、青龍千舸。采石磯邊。歎內家帖子。閑卻縷金箋。
○●○○　○●●　○○○●　●●○□　●●○●●　○●●○□
覺素標、插頭如許。盡風情、終不似鬥贏船。人聲斷、雲齋半掩。月印枯禪。
●●○　●○○●　●○○　○●●●○□　○○●　○○●●　●●○□</pre>
<p>此亦與柳詞同，惟前段起句八字、添一韻，與張炎〔記玉關〕詞同，後段起句四字，第二句七字，第七句九字，添一襯字異。</p>
<p>又一體　雙調九十六字，前後段各九句，四平韻</p>
<div>鄭子玉</div>
<pre>漸鶯聲近也。探年芳、河畔扼輕輪。旋東風染綠。綿綿平野。無際煙春。
●○○●●　●○○　○●●○□　●○○●●　○○○●　○●○□
最苦夕陽天外。愁損倚欄人。無奈瀟湘杳。留滯王孫。
●●●○○●　○●●○□　○●○○●　○●○□
冷落池塘殘夢。是送君歸後。南浦銷魂。賴東君能容。醉臥展香裀。
●●○○○●　●●○○●　○●○□　●○○○○　●●●○□
盡教更、行人遠也。相伴連水復連雲。關山道、算無今古。客恨長新。
●○●　○○●●　○●○●●○□　○○●　●○○●　●●○□</pre>
<p>此亦與柳詞同，惟後段第七句減一字，作七字拗句異。</p>
</body>
</html>
