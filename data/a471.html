<html>
<head>
<title>惜紅衣</title>
<meta http-equiv="Content-Type" content="text/html; charset=utf-8">
</head>

<body>

<p>姜夔自度曲，屬無射宮，取詞內〔紅衣半狼籍〕句為名。</p>
<p>雙調八十八字，前段十句六仄韻，後段九句六仄韻</p>
<div>姜夔</div>
<pre>枕簟邀涼。琴書換日。睡餘無力。細灑冰泉。并刀破甘碧。
●●○○　○○●■　●○○■　◎●○○　○○●○■
牆頭喚酒。誰問訊、城南詩客。岑寂。高樹晚蟬。說西風消息。
○○●●　⊙◎◎　○⊙○■　○■　⊙●◎○　◎○○○■
虹梁水陌。魚浪吹香。紅衣半狼籍。維舟試望故國。渺天北。
○○●■　⊙●○○　○○●○■　○○◎●●■　●○■
可惜柳邊沙外。不共美人遊歷。問甚時同賦。三十六陂秋色。
◎○●○○●　◎●◎○○■　●◎○○●　○●◎○○■</pre>
<p>此調始於此詞，自應以此詞為正體，若李詞之添一襯字，張詞、吳詞之句讀小異，皆變格也。此詞可平可仄，即參下三詞，惟吳詞前段第三句〔鬢那不白〕，不字入聲，以入作平，不注可仄。</p>
<p>又一體　雙調八十九字，前段十句六仄韻，後段九句六仄韻</p>
<div>李萊老</div>
<pre>笛送西泠。帆過杜曲。晝陰芳綠。門巷清風。還尋故人書屋。
●●○○　○○●■　●○○■　○●○○　○○●○○■
蒼華髮冷。笑瘦影、相看如竹。幽谷。煙樹曉鶯。訴經年愁獨。
○○●●　●●●　○○○■　○■　○●●○　●○○○■
殘陽古木。書畫歸船。匆匆又南北。蘋洲鷗鷺素熟。舊盟續。
○○●■　○●○○　○○●○■　○○○●●■　●○■
甚日浩歌招隱。聽雨弁陽同宿。料重來時候。香蕩幾灣紅玉。
●●●○○●　●●●○○■　●○○○●　○●●○○■</pre>
<p>此與姜詞同，惟前段第五句添一襯字。</p>
<p>又一體　雙調八十八字，前段九句四仄韻，後段九句五仄韻</p>
<div>吳文英</div>
<pre>鷺老秋絲。蘋愁暮雪。鬢那不白。倒柳移栽。如今暗溪碧。
●●○○　○○●●　●○●■　●●○○　○○●○■
烏衣細語傷伴。惹茸紅、曾約南陌。前度劉郎。尋流花蹤跡。
○○●●○●　●○○　○●○■　○●○○　○○○○■
朱樓水側。雪面波光。汀蓮沁顏色。當時醉近繡箔。夜吟寂。
○○●■　●●○○　○○●○■　○○●●●●　●○■
三十六磯重到。清夢冷雲南北。買釣舟溪上。應有煙蓑相識。
○●●○○●　○●●○○■　●●○○●　○●○○○■</pre>
<p>此亦姜詞體，惟前段第二句不押韻，第六句添二字，又減去第八句短韻二字異。</p>
<p>又一體　雙調八十八字，前段十句五仄韻，後段九句四仄韻</p>
<div>張炎</div>
<pre>兩剪秋痕。平分水影。炯然冰潔。未識新愁。眉心倩人貼。
●●○○　○○●●　●○○■　●●○○　○○●○■
無端醉裏。添一笑、柔花盈睫。癡絕。不解送情。倚銀屏斜瞥。
○○●●　○●●　○○○■　○■　●●●○　●○○○■
長歌短舞。換羽移宮。飄飄步回雪。扶嬌倚扇。欲把豔懷說。
○○●●　●●○○　○○●○■　○○●●　●●●○■
舊日杜郎重到。只慮空江桃葉。但數峰猶在。如傍那家風月。
●●●○○●　●●○○○■　●●○○●　○●●○○■</pre>
<p>此亦與姜詞同，惟後段起句不押韻，第四句四字、第五句五字異。按，姜詞後段第四、五句〔維舟試望，故國渺天北〕，亦可點作四字一句、五字一句，此詞句讀，所從出也。</p>
</body>
</html>
