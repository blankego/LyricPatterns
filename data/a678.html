<html>
<head>
<title>雨霖鈴</title>
<meta http-equiv="Content-Type" content="text/html; charset=utf-8">
</head>

<body>

<p>一名《雨霖鈴慢》，唐教坊曲名。《明皇雜錄》：帝幸蜀，初入斜谷，霖雨彌日，棧道中聞鈴聲，採其聲為《雨霖鈴》曲。宋詞蓋借舊曲名，另倚新聲也。調見柳永《樂章集》，屬雙調。</p>
<p>雙調一百三字，前段十句五仄韻，後段九句五仄韻</p>
<div>柳永</div>
<pre>寒蟬淒切。對長亭晚。驟雨初歇。都門帳飲無緒。方留戀處。蘭舟催發。
○○⊙■　●○○●　●●○■　○○◎◎⊙●　○○●●　○○○■
執手相看淚眼。竟無語凝咽。念去去、千里煙波。暮靄沈沈楚天闊。
●●○○◎●　●○◎○■　●●◎　○●○○　●●○○●○■
多情自古傷離別。更那堪、冷落清秋節。今宵酒醒何處。楊柳岸、曉風殘月。
⊙○●●○○■　●○○　●●○○■　⊙○●◎⊙●　⊙●●　●○○■
此去經年。應是良辰。好景虛設。便縱有、千種風情。更與何人說。
●●○○　○●○○　●◎○■　●●●　⊙●○○　●●○○■</pre>
<p>此調以此詞為正體，王安石〔孜孜矻矻〕詞，正與此同。若王詞、黃詞之句讀小異，乃變格也。按，王安石詞，前段第四句〔浮名浮利何濟〕，下浮字平聲，譜內據此，其餘可平可仄，悉參王、黃二詞。</p>
<p>又一體　雙調一百三字，前後段各九句，五仄韻</p>
<div>王庭珪</div>
<pre>瓊樓玉宇。滿人寰、似海邊洲渚。蓬萊又還水淺。鯨濤靜見。銀宮如許。
○○●■　●○○　●●○○■　○○●○●●　○○●●　○○○■
紫極鳴簫聲斷。望霓舟何處。待夜深、重倚層霄。認得瑤池廣寒路。
●●○○○●　●○○○■　●●○　○●○○　●●○○●○■
郢中舊曲誰能度。恨歌聲、響入青雲去。西湖近時絕唱。總不道、月梅鹽絮。
●○●●○○■　●○○　●●○○■　○○●○●●　●●●　●○○■
暗想當年。賓從毫端。有驚人句。漫說向、枚叟鄒生。共作梁園賦。
●●○○　○●○○　●○○■　●●●　○●○○　●●○○■</pre>
<p>此與柳詞同，惟前段第二、三句，作八字一句異。</p>
<p>又一體　雙調一百三字，前後段各九句，五仄韻</p>
<div>黃裳</div>
<pre>天南遊客。甚而今、卻送君南國。西風萬里無限。吟蟬暗續。離情如織。
○○○■　●○○　●●○○■　○○●●○●　○○●●　○○○■
秣馬脂車。去即去、多少人惜。望百里、煙慘雲山。送兩程、愁作行色。
●●○○　●●●　○●○■　●●●　○●○○　●●○　○●○■
飛帆過浙西封域。到秋深、且檥荷花澤。就船買得鱸鱖。新穀破、雪堆香粒。
○○●●○○■　●○○　●●○○■　●○●●○●　○●●　●○○■
此興誰同。須記東秦。有客相憶。願聽了、一闕歌聲。醉倒拌今日。
●●○○　○●○○　●●○■　●●●　●●○○　●●○○■</pre>
<p>此詞與王詞校，前段第六句四字，第七句、第八句、結句俱作上三下四七字句異。</p>
</body>
</html>
