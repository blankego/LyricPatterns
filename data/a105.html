<html>
<head>
<title>菩薩蠻</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。《宋史‧樂志》：女弟子舞隊名。《樽前集》注：中呂宮。《宋史‧樂志》亦中呂宮。《正音譜》注：正宮。唐唐蘇鄂《杜陽雜編》云：大中初，女蠻國入貢，危髻金冠，纓絡被體，號菩薩蠻隊，當時倡優遂制《菩薩蠻》曲，文士亦往往聲其詞。孫光憲《北夢瑣言》云：唐宣宗愛唱《菩薩蠻》詞，令狐綯命溫庭筠新撰進之。《碧雞漫志》云：今《花間集》溫詞十四首是也。按，溫詞有〔小山重疊金明滅〕句，名《重疊金》。南唐李煜詞名《子夜歌》，一名《菩薩鬘》。韓淲詞有〔新聲休寫花間意〕句，名《花間意》；又有〔風前覓得梅花句〕，名《梅花句》；有〔山城望斷花溪碧〕句，名《花溪碧》；有〔晚雲烘日南枝北〕句，名《晚雲烘日》。</p>
<p>雙調四十四字，前後段各四句，兩仄韻、兩平韻</p>
<div>李白</div>
<pre>平林漠漠煙如織。寒山一帶傷心碧。暝色入高樓。有人樓上愁。
⊙○◎●○○■　⊙○◎●○○■　◎●●○□　◎○⊙●□
玉階空佇立。宿鳥歸飛急。何處是歸程。長亭更短亭。
◎○○●■　◎●⊙○■　⊙●●○□換⊙○⊙●□</pre>
<p>此調以此詞為正體，若朱詞之不換韻，樓詞之三聲協韻，皆變格也。按，元好問《中州集樂府》，王庭筠詞，〔斷腸人恨餘香換，塵暗瑣窗春。小花簷月曉，屏掩半山青〕，李、晏、孟宗獻俱有之，蓋回文體也。每句一回，即同李白詞體。或以單調另分一體者誤。溫庭筠詞，前段起句〔牡丹花謝鶯聲歇〕，牡字仄聲；後段起句〔無言勻睡臉〕，無字平聲；第二句〔釵上蝶雙舞〕，蝶字仄聲；結句〔無憀獨倚門〕，獨字仄聲。譜內可平可仄據此，餘參下詞。</p>
<p>又一體　雙調四十四字，前後段各四句，兩仄韻、兩平韻</p>
<div>朱敦儒</div>
<pre>秋風乍起梧桐落。蛩吟唧唧添蕭索。敧枕背燈眠。月和殘夢圓。
○○●●○○■　○○●●○○■　○●●○□　●○○●□
起來鉤翠箔。何處寒砧作。獨倚小欄杆。逼人風露寒。
●○○●■　○●○○■　●●●○□　●○○●□</pre>
<p>此即李詞體，但後段仄韻、平韻，即押前段原韻。</p>
<p>又一體　雙調四十四字，前後段各四句，兩協韻、兩平韻</p>
<div>樓扶</div>
<pre>絲絲楊柳鶯聲近。晚風吹過秋千影。寒色一簾輕。燈殘夢不成。
○○○●○○◆協●○○●○○◆協○●●○□　○○●●□
耳邊消息在。笑指花梢待。又是不歸來。滿庭花自開。
●○○●◆協●●○○◆協●●●○□　●○○●□</pre>
<p>按，《太平樂府》無名氏詞，〔鏡中兩鬢皤然矣，心頭一點愁而已，清瘦仗誰醫，羈情只自知。〕仄韻即協平韻，名三聲協，元人多宗之，此詞即其體也。</p>
</body>
</html>
