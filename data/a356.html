<html>
<head>
<title>感皇恩</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。陳暘《樂書》：祥符中，諸工請增龜茲部如教坊，其曲有雙調《感皇恩》。《金詞》注：大石調；《中原音韻》注：南呂宮。党懷英詞，名《疊蘿花》。</p>
<p>雙調六十七字，前後段各七句，四仄韻</p>
<div>毛滂</div>
<pre>綠水小河亭。朱欄碧甃。江月娟娟上高柳。畫樓縹緲。盡掛窗紗簾繡。
◎●●○○　⊙○◎■　⊙●○○●○■　◎○◎●　◎●⊙○○■
月明知我意。來相就。
◎○○●●　○○■
銀字吹笙。金貂取酒。小小微風弄襟袖。寶熏濃炷。人共博山煙瘦。
⊙●⊙○　⊙○◎■　◎●○○●○■　●○⊙●　⊙●◎○○■
露涼釵燕冷。更深後。
◎○⊙●◎　⊙⊙■</pre>
<p>此調以此詞為正體，若晁詞、賀詞之偷聲，周詞之添字，趙詞、汪詞之減字，皆變體也。按，此調前後段第三句，宋詞例作拗體，俱平仄平平仄平仄，惟程大昌詞，〔老幼歡迎僮婢喜〕、〔文字流傳曾貴紙〕，僮字、曾字俱平聲，婢字、貴字俱仄聲；又，前後段第六、七句，宋詞俱作仄平平仄仄，平平仄，或仄仄仄，惟陸敦信詞，〔風頭日腳下，人空老〕、〔而今酒興減，詩情少〕，日字、酒字俱仄聲，劉鎮詞，〔兒孫列兩行，萊衣戲〕、〔十分才一分，那裏暨〕，行字、分字俱平聲。至前段第二句，毛詞別首云：〔飲少輒醉〕，飲少二字俱仄聲；後段第一、二句，晁補之詞云：〔憑誰向道，流水一瞬〕，誰字平聲，向道二字俱仄聲，別首云：〔繁枝高蔭，疏枝低繞〕，低字平聲，晁沖之詞云：〔熟睡起來，宿酲微帶〕，熟字、宿字俱仄聲。趙企詞云：〔千里斷腸，關山古道〕，周紫芝詞云：〔此去常恨，相從無路〕，《梅苑》詞云：〔堪賞占斷，三春先手〕，平仄各自不同，填者審擇一體，庶不混淆，故詳注不取參校，其餘可平可仄，悉參譜內六詞。至周詞換頭句〔洞房見說〕，平仄全異，亦不校注。</p>
<p>又一體　雙調六十七字，前後段各八句，五仄韻</p>
<div>晁沖之</div>
<pre>蝴蝶滿西園。啼鶯無數。水閣橋南路。凝佇。兩行煙柳。吹落一池飛絮。
○●●○○　○○○■　●●○○■　○■　●○○●　○●●○○■
鞦韆斜掛起。人何處。
○○○●●　○○■
把酒勸君。閒愁莫訴。留取笙歌住。休去。幾多春色。怎禁許多風雨。
●●●○　○○●■　○●○○■　○■　●○○●　●●●○○■
海棠花謝也。君知否。
●○○●●　○○■</pre>
<p>此與毛詞同，惟前後段第三句各藏短韻。按，沈伯時《樂府指迷》，所謂句中韻，歌時應拍，不可不押者也。</p>
<p>又一體　雙調六十七字，前後段各八句，六仄韻</p>
<div>賀鑄</div>
<pre>蘭芷滿汀洲。遊絲橫路。羅襪塵生步。回顧。整鬟顰黛。脈脈多情難訴。
○●●○○　○○○■　○●○○■　○■　●○○●　●●○○○■
細風吹柳絮。人南渡。
●○○●■　○○■
回首舊遊。山無重數。花底深朱戶。何處。半黃梅子。向晚一簾疏雨。
○●●○　○○○■　○●○○■　○■　●○○●　●●●○○■
斷魂分付與。春歸去。
●○○●■　○○■</pre>
<p>此亦與毛詞同，惟前後段第三句藏短韻，第六句又各多押一韻異。</p>
<p>又一體　雙調六十八字，前後段各七句，四仄韻</p>
<div>周邦彥</div>
<pre>露柳好風標。嬌鶯能語。獨佔春光最多處。淺顰輕笑。未肯等閒分付。
●●●○○　○○○■　●●○○●○■　●○○●　●●●○○■
為誰心子裏。長長苦。
●○○●●　○○■
洞房見說。雲深無路。憑仗青鸞道情素。酒空歌斷。又被江濤催度。
●○●●　○○○■　○●○○●○■　●○○●　●●○○○■
怎奈何、言不盡。愁無數。
●●○　○●●　○○■</pre>
<p>此亦與毛詞同，惟後段第六句添一字異。</p>
<p>又一體　雙調六十八字，前後段各七句，四仄韻</p>
<div>周紫芝</div>
<pre>無事小神仙。世人誰會。著甚來由自縈繫。人生須是。做些閑中活計。
○●●○○　●○○■　●●○○●○■　○○○●　●○○○●■
百年能幾許。無多子。
●○○●●　○○■
近日謝天。與片閒田地。作個茅堂待打睡。酒兒熟也。贏取山中一醉。
●●●○　●●○○■　●●○○●●■　●○●●　○●○○●■
人間如意事。只此是。
○○○●●　●●■</pre>
<p>此亦與毛詞同，惟後段第二句添一字異。此詞前後段第五句，〔活〕字、〔一〕字俱入聲，此即《樂府指迷》所謂以入替平之法，不可以上去聲字替。填者審之。</p>
<p>又一體　雙調六十五字，前後段各六句，四仄韻</p>
<div>趙長卿</div>
<pre>景物一番新。熙熙時候。小院融和漸長晝。東君有意。為憐纖腰消瘦。
●●●○○　○○○■　●●○○●○■　○○●●　●●○○○■
軟風吹破眉間皺。
●○○●○○■
嫋嫋枝頭。輕黃微透。舞到春深轉清秀。錦囊多感。又更新來傷酒。
●●○○　○○○■　●●○○●○■　●○○●　●●○○○■
斷腸無語憑欄久。
●○○●○○■</pre>
<p>此亦與毛詞同，惟前後結兩句各減一字，俱作七字一句異。</p>
<p>又一體　雙調六十六字，前後段各七句，四仄韻</p>
<div>汪莘</div>
<pre>年少尋芳。早春時節。飛去飛來似蝴蝶。如今老大。懶趁五陵豪俠。
○●○○　●○○■　○●○○●○■　○○●●　●●●○○■
夢中時聽得。秦簫咽。
●○○●●　○○■
割斷人間。柳枝桃葉。海上書來恨離別。舊遊還在。空鎖雲霞萬疊。
●●○○　●○○■　●●○○●○■　●○○●　○●○○●■
舉杯相憶處。青天月。
●○○●●　○○■</pre>
<p>此亦與毛詞同，惟前段第一句減一字異。按，《中州樂府》党懷英詞，前起二句〔碧玉撚條，藍袍裁葉〕，正與此同。至後段第五句第五字，諸家例用平聲，周紫芝用以入替平之法，此詞獨用去聲，偶然不同，恐非定格也。<br>
</p>
</body>
</html>
