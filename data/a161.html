<html>
<head>
<title>眼兒媚</title>
<meta http-equiv="Content-Type" content="text/html; charset=utf-8">
</head>

<body>

<p>左譽詞，有〔斜月小欄杆〕句，名《小欄杆》；韓淲詞，有〔東風拂檻露猶寒〕句，名《東風寒》；陸游詞名《秋波媚》。</p>
<p>雙調四十八字，前段五句三平韻，後段五句兩平韻</p>
<div>左譽</div>
<pre>樓上黃昏杏花寒。斜月小欄杆。一雙燕子。兩行歸雁。畫角聲殘。
○●○○●○□　⊙●●○□　◎○◎●　◎○⊙●　◎●○□
綺窗人在東風裏。灑淚對春閑。也應似舊。盈盈秋水。淡淡青山。
◎○⊙●○○●　◎●●○□　◎○◎●　⊙○⊙●　◎●○□</pre>
<p>此調以左詞、賀詞為正體，若趙詞之換頭句多押一韻，乃變格也。左詞，前段起句拗體，如王雱詞之〔楊柳絲絲弄輕柔〕、曾覿詞之〔花近清明晚風寒〕、尹煥詞之〔嫋嫋垂楊蘸清漪〕，皆是，故兩詞俱採，其兩起句之平仄不可相通，任填者自擇一體宗之。前段第三句，黃公度詞〔如今憔悴〕，如字、憔字俱平聲；後段第一、二句，王雱詞〔而今往事難重省，歸夢繞秦樓〕，而字平聲，往字仄聲，歸字平聲；第三句，黃機詞〔離愁多在〕，多字平聲；第四句，薛夢桂詞〔雁飛不到〕，雁字、不字俱仄聲。譜內可平可仄據此，餘參賀詞、趙詞。</p>
<p>又一體　雙調四十八字，前段五句三平韻，後段五句兩平韻</p>
<div>賀鑄</div>
<pre>蕭蕭江上荻花秋。做弄許多愁。半竿落日。兩行新雁。一葉扁舟。
⊙○⊙●●○□　●●●○□　●○●●　●○○●　●●○□
惜分長怕君先去。且待醉時休。今宵眼底。明朝心上。後日眉頭。
●○○●○○●　●●●○□　○○●●　○○○●　●●○□</pre>
<p>此與左詞同，惟前段起句不作拗體，如盧祖皋之〔玉鉤清曉上簾衣〕、史達祖詞之〔兒家七十二鴛鴦〕，皆是。以下可平可仄，即同左詞。</p>
<p>又一體　雙調四十八字，前後段各五句，三平韻</p>
<div>趙長卿</div>
<pre>南枝消息杳然間。寂寞倚雕欄。紫腰豔豔。青腰嫋嫋。風月俱閑。
○○○●●○□　●●●○□　●○●●　○○●●　○●○□
佳人環佩玉闌珊。作惡探花還。玉纖撚粟。櫻唇呵粉。愁點眉彎。
○○○●●○□　●●●○□　●○●●　○○○●　○●○□</pre>
<p>此即賀詞體，惟換頭句多押一韻異。<br>
</p>
</body>
</html>
