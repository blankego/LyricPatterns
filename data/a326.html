<html>
<head>
<title>破陣子</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名，一名《十拍子》。陳暘《樂書》云：唐破陣子樂，屬龜茲部，秦王所制，舞用二千人，皆畫衣甲，執旗旆，外藩鎮春衣犒軍設樂，亦舞此曲，兼馬軍引入場，尤壯觀也。按，唐《破陣樂》，乃七言絕句，此蓋因舊曲名，另度新聲。元高拭詞注：正宮。</p>
<p>雙調六十二字，前後段各五句，三平韻</p>
<div>晏殊</div>
<pre>海上蟠桃易熟。人間秋月長圓。惟有擘釵分鈿侶。離別常多會面難。
◎●⊙○◎●　⊙○⊙●○□　⊙●◎○○●●　⊙●○○◎●□
此情須問天。
◎○⊙●□
蠟燭到明垂淚。熏爐盡日生煙。一點淒涼愁絕意。漫道秦箏有剩弦。
◎●◎○⊙●　⊙○◎●○□　◎●⊙○○●●　◎●○○◎●□
何曾為細傳。
⊙○◎●□</pre>
<p>此調始自此詞，宋詞俱照此填。前段起句，晏詞別首〔湖上西風斜日〕，湖字、斜字俱平聲，又一首〔憶得去年今日〕，去字仄聲；第二句，陸游詞〔放教昨夜浮名〕，放字、昨字俱仄聲；第三句，程垓詞〔簇定熏爐酥酒軟〕，簇字仄聲，熏字平聲；第四句，蘇軾詞〔醉裏無何即是鄉〕，醉字仄聲，趙善扛詞〔陌上晴光收翠嵐〕，收字平聲；第五句，晏詞別首〔歌長粉面紅〕，歌字平聲，粉字仄聲；後段起句，晏詞別首〔巧笑東鄰女伴〕，東字平聲，女字仄聲，又〔斜日更穿簾幕〕，斜字平聲；第二句，晏詞別首〔採桑徑裏逢迎〕，採字仄聲，程垓詞〔歌聲輕度紅兒〕，輕字平聲；第三句，晏詞別首〔疑怪昨宵春夢好〕，疑字平聲，昨字仄聲；第四句，晏詞別首〔元是今宵鬥草贏〕，元字平聲，趙善扛詞〔夢繞清江江水南〕，下江字平聲；第五句，晏詞別首〔笑從雙臉生〕，笑字仄聲，雙字平聲。譜內可平可仄據此。<br>
</p>
</body>
</html>
