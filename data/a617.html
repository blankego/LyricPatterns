<html>
<head>
<title>渡江雲</title>
<meta http-equiv="Content-Type" content="text/html; charset=utf-8">
</head>

<body>

<p>周密詞，名《三犯渡江雲》。此調後段第四句，例用仄韻，亦是三聲協，乃一定之格，宋、元人俱如此填。惟陳允平有全押平韻、全押仄韻二體。</p>
<p>雙調一百字，前段十句四平韻，後段九句一協韻四平韻</p>
<div>周邦彥</div>
<pre>晴嵐低楚甸。暖回雁翼。陣勢起平沙。驟驚春在眼。借問何時。委屈到山家。
⊙○○●●　◎○◎●　◎●●○□　●⊙○◎●　◎●○○　◎●●○□　
塗香暈色。盛粉飾、爭作妍華。千萬絲、陌頭楊柳。漸漸可藏鴉。
○○◎●　◎◎◎　⊙●○□　⊙●⊙　◎○⊙●　◎●●○□
堪嗟。清江東注。畫舸西流。指長安日下。愁宴闌、風翻旗尾。潮濺烏紗。
○□　⊙○⊙●　●●○○　●⊙○◎◆協⊙◎⊙　○○⊙●　⊙●○□
今宵正對初弦月。傍水驛、深檥蒹葭。沈恨處、時時自剔燈花。
⊙○◎●○○●　◎◎◎　⊙●○□　○●●　⊙○◎●○□</pre>
<p>此調以此詞為正體，若陳詞之全押平韻、全押仄韻，皆變體也。此詞後段第四句協仄韻，宋楊澤民、陳允平、吳文英、盧祖皋、張炎，元吳澄、詹正諸詞，皆如此填。按，張詞，前段起句〔錦香繚繞地〕，錦字仄聲；詹詞，第二句〔相量清苦〕，清字平聲；張詞，第三句〔空自帶愁歸〕，空自平聲；第四句〔亂水流花外〕，水字仄聲；第六句〔都自可憐時〕，都字平聲；別首，第八句〔還記得、前度秦嘉〕，還字平聲；吳詞，第九句〔盡夜遊、不妨秉燭〕，盡字、秉字俱仄聲，張詞，〔猶記得、當年深隱〕，得字仄聲，當字平聲；吳詞，後段第二句〔一年一度〕，兩一字俱仄聲；張詞，第四句〔做不成春意〕，不字仄聲；第五句〔渾未省、誰家芳草〕，省字仄聲；吳詞，第五、六句〔但要教、啼鶯語燕不怨盧郎〕，語字、不字俱仄聲；吳詞，第七句〔問春春道何曾去〕，問字仄聲，下春字平聲；陳詞，第八句〔南浦恨、風葦煙葭〕，南字平聲，張詞，〔傍清池、足可幽棲〕，清池二字俱平聲，足字仄聲；張詞，結句〔閑趣好、白鷗尚識天隨〕，白字仄聲，吳詞，〔君看取、年年潘令河陽〕，潘字平聲。譜內可平可仄據此，餘參陳平韻詞。</p>
<p>又一體　雙調一百字，前段十句四平韻，後段九句五平韻</p>
<div>陳允平</div>
<pre>桐花寒食近。青門紫陌。不禁綠楊煙。正長眉仙客。來向人間。聽鶴語溪泉。
○○○●●　○○●●　●●●○□　●○○○●　○●○○　●●●○□
清和天氣。為栽培、種玉心田。鶯晝長、一樽芳酒。容與看芝山。
○○○●　●○○　●●○□　○●○　●○○●　○●●○□
庭閑。東風榆莢。夜雨苔痕。滿地欲流錢。愛牆陰、成蹊桃李。春自無言。
○□　○○○●　●●○○　●●●○□　●○○　○○○●　○●○□
殷勤曉鵲憑簷喜。丹鳳下、紅藥階前。蘭砌繞、香飄舞袖斑斕。
○○●●○○●　○●●　○●○□　○●●　○○●●○□</pre>
<p>此詞全押平韻。</p>
<p>又一體　雙調一百字，前段十句四仄韻，後段九句五仄韻</p>
<div>陳允平</div>
<pre>風流三徑遠。此君澹泊。誰與伴清足。歲寒人自得。傍石鋤雲。閑裏種蒼玉。
○○○●●　●○●●　○●●○■　●○○●●　●●○○　○●●○■
琅玕翠立。愛細雨疏煙初沐。春晝長、秋風不斷。洗紅塵凡俗。
○○●●　●●●○○○■　○●○　○○●●　●○○○■
高獨。虛心共許。淡節相期。幾人間棋局。堪愛處、月明琴院。雪晴書屋。
○■　○○●●　●●○○　●○○○■　○●●　●○○●　●○○■
心盟更許青松結。笑四時、梅礬蘭菊。庭砌繞、東風漸添新綠。
○○●●○○●　●●○　○○○■　○●●　○○●○○■</pre>
<p>此詞全押仄韻。<br>
</p>
</body>
</html>
