<html>
<head>
<title>金明池</title>
<meta http-equiv="Content-Type" content="text/html; charset=utf-8">
</head>

<body>

<p>調見《淮海詞》，賦東京金明池，即以調為題也。李彌遜詞名《昆明池》，僧揮詞名《夏雲峰》。</p>
<p>雙調一百二十字，前段十句四仄韻，後段十一句五仄韻</p>
<div>秦觀</div>
<pre>瓊苑金池。青門紫陌。似雪楊花滿路。雲日淡、天低晝永。過三點兩點細雨。
⊙●○○　○○◎●　●●○○◎■　⊙◎◎　○○●●　⊙○●◎◎◎■
好花枝、半出牆頭。似悵望、芳草王孫何處。
●○○　●●○○　◎●●　⊙●○○○■
更水繞人家。橋當門巷。燕燕鶯鶯飛舞。
●◎●○○　⊙○○●　●●○○○■　
怎得東君長為主。把綠鬢朱顏。一時留住。
●●○○○⊙■　●●●○○　◎○○■
佳人唱、金衣莫惜。才子倒、玉山休訴。
○○●　○○◎●　⊙◎●　◎○○■
況春來、倍覺傷心。念故國情多。新年愁苦。
◎○⊙　◎●○○　●◎●○○　⊙○○■
縱寶馬嘶風。紅塵拂面。也只尋芳歸去。
●◎●○○　⊙○◎●　●●⊙○○■</pre>
<p>此調始于秦觀，有李彌遜詞可校。按，李詞，前段第一、二句〔帳錦籠庭，囊香飄榭〕，帳字仄聲，飄字平聲；第四、五句〔覓殘紅蜂鬚趁日，占新綠鶯喉詫暖〕，覓字仄聲，紅字平聲，占字仄聲；第七句〔春去也、把酒南山誰伴〕，春字平聲，把字仄聲；第八、九句〔更簾暮垂垂，惱人飛絮〕，簾字平聲，惱字仄聲；後段第四、五句〔臨黃菊、曾吹紗帽，訝彩樓、催頒紈扇〕，紗字平聲，訝字仄聲；第六句〔算功名於我如雲〕，於字平聲；第八句〔滿簪霜換〕，滿字仄聲；第十句〔鶺鴒原上〕，鶺字仄聲，原字平聲。譜內可平可仄據此，餘參僧揮詞。</p>
<p>又一體　雙調一百二十字，前段十一句四仄韻，後段十一句五仄韻</p>
<div>僧揮</div>
<pre>天闊雲高。溪橫水遠。晚日寒生輕暈。閑階靜、楊花漸少。朱門掩、鶯聲猶嫩。
○●○○　○○●●　●●○○○■　○○●　○○●●　○○●　○○○■
悔匆匆、過卻清明。旋占得餘芳。已成幽恨。
●○○　●●○○　●●●○○　●○○■
卻幾日沈陰。連宵慵困。起見韶華都盡。
●●●○○　○○○●　●●○○○■
怨入雙眉閑鬥損。乍品得情懷。看承全近。
●●○○○●■　●●●○○　○○○■
深深態、無非自許。厭厭意、終羞人問。
○○●　○○●●　○○●　○○○■
爭知道、夢裏蓬萊。待忘了餘香。時傳音信。
○○●　●●○○　●○●○○　○○○■
縱留得鶯花。東風不住。也只眼前愁悶。
●○●○○　○○●●　●●●○○■</pre>
<p>此與秦詞同，惟前段第七句作五字一句、四字一句異。</p>
</body>
</html>
