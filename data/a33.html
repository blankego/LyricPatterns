<html>
<head>
<title>陽關曲</title>
<meta http-equiv="Content-Type" content="text/html; charset=utf-8">
</head>
<body>

<p>本名《渭城曲》。宋秦觀云：《渭城曲》絕句，近世又歌入《小秦王》，更名《陽關曲》。屬雙調，又屬大石調。按，唐教坊記，有《小秦王曲》，即《秦王小破陣樂》也，屬坐部伎。</p>
<p>單調二十八字，四句三平韻</p>
<div>王維</div>
<pre>渭城朝雨浥輕塵。客舍青青柳色新。勸君更進一杯酒。西出陽關無故人。
●○○●●○□　◎●○○●●□　●○●●●○●　○●○○○●□</pre>
<p>宋蘇軾詞三首，其第二句，一首云〔銀漢無聲轉玉盤〕，一首云〔才到龍山馬足輕〕，則此詞客字可平也。至第三句，仄平仄仄仄平仄，蘇詞三首皆然。若平仄一誤，即非此調。按，此亦七言絕句，唐人為送行之歌，三疊，非歌法也。蘇軾論三疊歌法云：舊傳陽關三疊，然今世歌者，每句再疊而已。若通一首言之，又是四疊，皆非是。或每句三唱以應三疊之說，則叢然無復節奏。余在密州，文勳長官以事至密，自云得古本陽關，其聲宛轉淒斷，不類向之所聞。每句皆再唱，而第一句不疊，乃知古本三疊蓋如此。及在黃州，偶讀樂天對酒詩云：相逢且募推辭醉，聽唱陽關第四聲。注云：第四聲，勸君更盡一杯酒，以此驗之。若一句再疊，則此句為第五聲，今為第四聲，則第一句不疊審矣。查元《陽春白雪集》，有大石調《陽關三疊》詞云：<br>
  渭城朝雨，一霎挹輕塵。更灑遍客舍青青，<br>
  弄柔凝，千縷柳色新。 更灑遍客舍青青，千縷柳色新。<br>
  休煩惱，勸君更盡一杯酒，人生會少，自古富貴功名有定分。莫遣容儀瘦損。<br>
  休煩惱，勸君更盡一杯酒，只恐怕西出陽關，舊遊如夢，眼前無故人。<br>
  與蘇軾論吻合，並附錄之。</p>
</body>
</html>
