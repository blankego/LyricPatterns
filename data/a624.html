<html>
<head>
<title>東風第一枝</title>
<meta http-equiv="Content-Type" content="text/html; charset=utf-8">
</head>

<body>

<p>蔣氏九宮譜注：大石調。</p>
<p>雙調一百字，前段九句四仄韻，後段八句五仄韻</p>
<div>史達祖</div>
<pre>草腳愁蘇。花心夢醒。鞭香拂散牛土。舊歌空憶珠簾。彩筆倦題繡戶。
◎●○○　⊙○◎●　⊙○◎◎○■　◎○⊙●○○　◎◎◎○◎■
黏雞貼燕。想立斷、東風來處。暗惹起、一掬相思。亂若翠盤紅縷。
○○◎●　◎◎◎　⊙○○■　●●◎　◎●○○　◎●●○○■
今夜覓、夢池秀句。明日動、探花芳緒。寄聲沽酒人家。預約俊遊伴侶。
⊙◎◎　◎⊙◎■　⊙●◎　◎○⊙■　◎○⊙●○○　●◎◎○◎■
憐它梅柳。乍忍後、天街酥雨。待過了、一月燈期。日日醉扶歸去。
⊙○⊙●　◎◎◎　⊙○○■　●◎◎　◎◎○○　◎◎●○○■</pre>
<p>此調以此詞為正體，若吳詞之多押三韻，《梅苑》詞之少押一韻、句讀參差，皆變體也。此詞有史詞別首及高觀國、王之道、張翥、張雨詞可校。王詞，前段第二句〔絳跗檀口〕，絳字仄聲；高詞，第三句〔一枝天地春早〕，一字仄聲；王詞，第四句〔嫣然照雪精神〕，嫣字平聲，照字仄聲；張詞，第五句〔陽梢已含紅萼〕，陽梢二字俱平聲，王詞，〔消得東群眷與〕，東字平聲；張詞，第七句〔誰驚起、曉來梳掠〕，誰字、驚字俱平聲；第九句〔霜冷竹間幽鶴〕，霜字平聲；王詞，後段第一句〔寓心賞、還須吟醉〕，心字平聲；第二句〔赴目成、便衣歌舞〕，赴字仄聲，成字平聲，張詞，〔曾醉墮、無聲膩滑〕，無字平聲；王詞，第三句〔情鍾束素無華〕，情字平聲，束字仄聲；第四句〔意在含愁不語〕，含字平聲，張詞〔高韻水仙羅襪〕，羅字平聲；第六句〔誰與贈、湘皋環塊〕，誰字平聲；第七句〔甚時得、重寫鸞箋〕，時字平聲，王詞，〔折一枝、欲寄相思〕，枝字平聲；張詞，結句〔看舞素鸞回雪〕，看字平聲。譜內可平可仄據此，餘參所採諸詞。若譜內所採吳詞，前段第三句獨字入聲，第七句洛字入聲，後段結句玉字入聲，皆以入作平，不注可仄。</p>
<p>又一體　雙調一百字，前段九句六仄韻，後段八句六仄韻</p>
<div>吳文英</div>
<pre>傾國傾城。非花非霧。春風十里獨步。勝如西子妖嬈。更比太真淡濘。
○●○○　○○○■　○○●●●■　●○○●○○　●●●○●■
鉛華不御。漫道有、巫山洛浦。似恁地、標格無雙。鎮鎖畫樓深處。
○○●■　●●●　○○●■　●●●　○●○○　●●●○○■
曾被風、容易送去。曾被月、等閒留住。似花翻使花羞。似柳任從柳妒。
○●○　○●●■　○●●　●○○■　●○○●○○　●●●○●■
不教歌舞。恐化作、彩雲輕舉。信下蔡陽城俱迷。看取宋玉詞賦。
●○○■　●●●　●○○■　●●●○○○○　●●●●○■</pre>
<p>此與史詞同，惟前段第二句、第六句，後段第五句，俱押韻異。</p>
<p>又一體　雙調一百字，前段九句四仄韻，後段八句四仄韻</p>
<div>《梅苑》無名氏</div>
<pre>臘雪初凝。東風遞暖。江南梅早先坼。一枝經曉芳菲。幾處漏春消息。
●●○○　○○●●　○○○●○■　●○○●○○　●●●○○■
孤根寒豔。料化工、別施恩力。迥不與、桃李爭妍。自稱壽陽妝飾。
○○○●　●●○　●○○■　●●●　○●○○　●●●○○■
雪爛熳、怨蝶未知。嗟燕過、畫樓綺陌。暗香空寫銀箋。素豔漫傳妙筆。
●●●　●●●○　○●●　●○●■　●○○●○○　●●●○●■
王孫輕顧。便好與、移栽京國。更免逐、羌管凋零。冷落暮山寒驛。
○○○●　●●●　○○○■　●●●　○●○○　●●●○○■</pre>
<p>此與史詞同，惟後段起句不用韻異。</p>
<p>又一體　雙調一百字，前段十句五仄韻，後段八句三仄韻</p>
<div>《梅苑》無名氏</div>
<pre>溪側風回。前村霧散。寒梅一枝初綻。雪豔凝酥。冰肌瑩玉。嫩條細軟。
○●○○　○○●■　○○●○○■　●●○○　○○●●　●○●■
歌台舞榭。似萬斛、珠璣飄散。異眾芳、獨佔東風。第一點裝瓊苑。
○○●●　●●●　○○○■　●●○　●●○○　●●●○○■
青萼點、絳唇疏影。瀟灑噴、紫檀龍麝。也知青女嬌羞。壽陽懶勻粉面。
○●●　●○○●　○●●　●○○●　●○○●○○　●○●○●■
江梅臘盡。武陵人、應知春晚。最苦是、皎月臨風。畫樓一聲羌管。
○○●●　●○○　○○○■　●●●　●●○○　●○●○○■</pre>
<p>此亦與史詞同，惟前段第四、五句作四字三句，後段第一、二句俱不押韻異。</p>
</body>
</html>
