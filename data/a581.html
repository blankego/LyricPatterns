<html>
<head>
<title>孤鸞</title>
<meta http-equiv="Content-Type" content="text/html; charset=utf-8">
</head>

<body>

<p>調見朱敦儒《太平樵唱》。</p>
<p>雙調九十八字，前後段各九句，五仄韻</p>
<div>朱敦儒</div>
<pre>天然標格。是小萼堆紅。芳姿凝白。淡佇新妝。淺點壽陽宮額。
⊙○○■　●◎●○○　⊙○○■　●●○○　●●◎○○■
東君相留厚意。借年年、與傳消息。昨日前村雪裏。有一枝先坼。
○○●○●●　●○○　●○○■　◎●⊙○◎●　●●○○■
念故人、何處水雲隔。縱驛使相逢。難寄春色。試問丹青手。是怎生描得。
●◎○　⊙●◎○■　●◎●○○　⊙◎⊙■　●●○○●　●◎○⊙■
曉來一番雨過。更那堪、數聲羌笛。歸來和羹未晚。勸行人休摘。
◎○●○●●　●○○　●○○■　⊙⊙⊙○◎●　●⊙○○■</pre>
<p>此調始見《太平樵唱》，故首編此詞，而以馬詞、趙詞、張詞類列。此詞前後段結句，例作上一下四句法，填者辨之。按，張矩詞，前後段第一句〔塞鴻來早〕，塞字仄聲；第五句〔一點陽和先到〕，陽字平聲；後段第一句〔算巡簷、索共梅花笑〕，索字仄聲；第二句〔是千古風流〕，千字平聲。譜內可平可仄據此，餘參後諸詞。</p>
<p>又一體　雙調九十八字，前後段各九句，五仄韻</p>
<div>馬莊父</div>
<pre>沙堤香軟。正宿雨初收。落梅飄滿。可奈東風。暗逐馬蹄輕捲。
○○○■　●●●○○　●○○■　●●○○　●●●○○■
湖波又還漲綠。粉牆陰、日融煙暖。驀地刺桐枝上。有一聲春喚。
○○●○●●　●○○　●○○■　●●●○○●　●●○○■
任酒簾、飛動畫樓晚。便指數燒燈。時節非遠。陌上叫聲。好是賣花行院。
●●○　○●●○■　●●●○○　○●○■　●●●○　●●●○○■
玉梅對妝雪柳。鬧蛾兒、象生嬌顫。歸去爭先戴取。倚寶釵雙燕。
●○●○●●　●○●　●○○■　○●○○●●　●●○○■</pre>
<p>此與朱詞同，惟前後段第四句四字、第五句五字異。</p>
<p>又一體　雙調九十八字，前後段各九句，五仄韻</p>
<div>趙以夫</div>
<pre>江頭春早。問江上寒梅。占春多少。自照疏星冷。只許春風到。
○○○■　●○●○○　●○○■　●●○○●　●●○○■
幽香不知甚處。但迢迢、滿河煙草。回首誰家竹外。有一枝斜好。
○○●○●●　●○○　●○○■　○●○○●●　●●○○■
計當年、曾共花前笑。念玉雪襟期。有誰知道。喚起羅浮夢。正參橫月小。
●○○　○●○○■　●●●○○　●○○■　●●○○●　●○○●■
淒涼更吹塞管。漫相思、鬢邊驚老。待覓西湖半曲。待霜天清曉。
○○●○●●　●○○　●○○■　●●○○●●　●○○○■</pre>
<p>此即馬詞體，惟前後段第四、五句，俱作五字兩句異。</p>
<p>又一體　雙調九十八字，前段九句五仄韻，後段十句五仄韻</p>
<div>張矩</div>
<pre>荊溪清曉。問昨夜南枝。幾分春到。一點幽芳。不待隴頭音耗。
○○○■　●●●○○　●○○■　●●○○　●●●○○■
亭亭水邊月下。勝人間、等閒花草。此際風流誰似。有嬾窩詩老。
○○●○●●　●○○　●○○■　●●○○○●　●●○○■
且向虛簷。淡然索笑。任雪壓霜欺。精神越好。最喜庭除下。映紫蘭嬌小。
●●○○　●○●■　●●●○○　○○●■　●●○○●　●●○○■
孤山好尋舊約。況和羹、用功宜早。移傍玉階深處。趁天香繚繞。
○○●○●●　●○○　●○○■　○●●○○●　●○○○■</pre>
<p>此即朱詞體，惟換頭作四字兩句異。<br>
</p>
</body>
</html>
