<html>
<head>
<title>齊天樂</title>
<meta http-equiv="Content-Type" content="text/html; charset=utf-8">
</head>

<body>

<p>周密《天基節樂次》：樂奏夾鐘宮，第一盞，觱篥起《聖壽齊天樂慢》。姜夔詞注：黃鐘宮，俗名正宮。周邦彥詞，有〔綠蕪凋盡台城路〕句，名《台城路》；沈端節詞，名《五福降中天》；張輯詞，有〔如此江山〕句，名《如此江山》。</p>
<p>雙調一百二字，前段十句五仄韻，後段十一句五仄韻</p>
<div>周邦彥</div>
<pre>綠蕪凋盡台城路。殊鄉又逢秋晚。暮雨生寒。鳴蛩勸織。深閣時聞裁剪。
◎○⊙●○○●　○⊙●○⊙■　◎●○○　⊙○◎●　⊙●⊙○⊙■
雲窗靜掩。歎重拂羅裀。頓疏花簟。尚有練囊。露螢清夜照書卷。
⊙○◎■　●⊙●○○　◎○○■　◎●○○　◎○⊙●●○■
荊江留滯最久。故人相望處。離思何限。
⊙○⊙●◎●　●○○●●　⊙◎○■
渭水西風。長安亂葉。空憶詩情宛轉。
◎●○○　⊙○◎●　⊙●○○◎■
憑高望遠。正玉液新篘。蟹螯初薦。醉倒山翁。但愁斜照斂。
⊙○◎■　●◎⊙○○　●○○■　◎●○○　●○○●■</pre>
<p>此調以此詞為正體，周詞別首及吳詞、姜詞體，宋人亦間為之，若方詞、陸詞、呂詞之添字、又攤破句法，皆變格也。按，張炎詞，前段第三句〔東壁圖書〕，東字平聲；方嶽詞，第四句〔半江煙色〕，半字仄聲，煙字平聲；周密詞，第五句〔漠漠凍雲迷道〕，上漠字、凍字俱仄聲，吳文英詞，〔西北城高幾許〕，幾字仄聲；張詞，第六句〔瀑泉噴薄〕，瀑字仄聲，噴字平聲；高觀國詞，第七句〔正玉管吹涼〕，玉字仄聲；吳詞，第八句〔虹河平溯〕，虹字平聲；方詞，第九、十句〔天豈無情，離騷點點送歸客〕，天字、離字俱平聲；周詞，後段第一句〔此生此夜此景〕，上此字仄聲，史達祖詞，〔人間公道惟此〕，惟字平聲；周詞，第四、五句〔枝冷頻移，葉疏猶抱〕，枝字平聲，葉字仄聲，猶字平聲；滕賓詞，第七句〔渭川雲樹〕，渭字仄聲，雲字平聲。譜內可平可仄據此，餘參所採諸詞。方千里詞，前段第七句〔黯西風吹老〕，風字平聲，老字仄聲；文天祥詞，第八句〔菊波沁曉〕，沁字仄聲；姚雲文詞，後段第二句〔問舊日平原〕，舊日二字俱仄聲，平原二字俱平聲；史達祖詞，第三句〔容易墮去〕，墮字仄聲；劉圻父詞，第九句〔擎天作柱〕，擎字平聲，作字仄聲；趙必象詞，結句〔月在葡萄架〕，在字仄聲，萄字平聲，文詞，〔金貂蟬翼小〕，金字平聲。細校宋詞，諸家平仄無如此者，故譜內不注可平可仄。</p>
<p><br>
  又一體　雙調一百二字，前段十句六仄韻，後段十一句五仄韻</p>
<div>周邦彥</div>
<pre>疏疏幾點黃梅雨。佳節又逢重午。角黍包金。香蒲泛玉。風物依然荊楚。
○○●●○○■　○●●○○■　●●○○　○○●●　○●○○○■
形裁艾虎。更釵嫋朱符。臂纏紅縷。撲粉香綿。喚風綾扇小窗午。
○○●■　●○●○○　●○○■　●●○○　●○○●●○■
沈湘人去已遠。勸君休對景。感時懷古。慢轉鶯喉。輕敲象板。勝讀離騷章句。
○○○●●●　●○○●●　●○○■　●●○○　○○●●　●●○○○■
荷香暗度。漸引入醄醄。醉鄉深處。臥聽江頭。畫船喧疊鼓。
○○●■　●●●○○　●○○■　●●○○　●○○●■</pre>
<p>此與〔綠蕪凋盡〕詞同，惟前段起句押韻異。按，楊無咎詞，〔後堂芳樹陰陰見，疏蟬又還催晚〕，又周密詞，〔宮簷融暖晨妝懶，輕霞未勻酥臉〕，正與此同。</p>
<p>又一體　雙調一百二字，前段十句五仄韻，後段十一句六仄韻</p>
<div>吳文英</div>
<pre>麴塵猶沁傷心水。歌蟬暗驚春換。露藻清啼。煙羅淡碧。先結湖山秋怨。
●○○●○○●　○○●○○■　●●○○　○○●●　○●○○○■
波簾翠捲。歎霞薄輕綃。汜人重見。傍柳追涼。暫疏懷袖負紈扇。
○○●■　●○●○○　●○○■　●●○○　●○○●●○■
南花清斗素靨。畫船應不載。坡靖詩卷。泛酒芳筩。題名蠹壁。重集湘鴻江燕。
○○○●●■　●○○●●　○●○■　●●○○　○○●●　○●○○○■
平蕪未剪。怕一夕西風。鏡心紅變。望眼愁生。暮天菱唱遠。
○○●■　●●●○○　●○○■　●●○○　●○○●■</pre>
<p>此與周詞同，惟後段起句押韻異。按，張炎詞，〔幽情閑苑邃閣，樹涼僧坐夏，翻笑行樂〕，又滕賓詞，〔人生如此奇遇，問碧翁何意，萍蓬散聚〕，正與此同。</p>
<p>又一體　雙調一百三字，前段十句五仄韻，後段十一句六仄韻</p>
<div>陸游</div>
<pre>角殘鐘晚關山路。行人乍依孤店。塞月征塵。鞭絲帽影。常把流年虛占。
●○○●○○●　○○●○○■　●●○○　○○●●　○●○○○■
藏鴉柳暗。歎輕負鶯花。漫勞書劍。事往情關。悄然頻動壯遊念。
○○●■　●○●○○　●○○■　●●○○　●○○●●○■
孤懷誰與強遣。市壚沽酒。酒薄怎當愁釅。倚瑟妍辭。調鉛妙筆。那寫柔情芳豔。
○○○●●■　●○○●　●●●○○■　●●○○　○○●●　●●○○○■
征途自厭。況煙斂蕪痕。雨稀萍點。最是眠時。枕寒門半掩。
○○●■　●○●○○　●○○■　●●○○　●○○●■</pre>
<p>此與吳詞同，惟後段第二句減一字、作四字句，第三句添三字、作六字句異。按，陸詞別首，〔帽檐風軟，且看市樓沽酒〕，正與此同。</p>
<p>又一體　雙調一百二字，前段十句六仄韻，後段十一句六仄韻</p>
<div>姜夔</div>
<pre>庾郎先自吟愁賦。淒淒更聞私語。露濕銅鋪。苔侵石井。都是曾聽伊處。
●○○●○○■　○○●○○■　●●○○　○○●●　○●○○○■
哀音似訴。正思婦無眠。起尋機杼。曲曲屏山。夜涼獨自甚情緒。
○○●■　●○●○○　●○○■　●●○○　●○●●●○■
西窗又吹暗雨。為誰頻斷續。相和砧杵。候館吟秋。離宮弔月。別有傷心無數。
○○●○●■　●○○●●　○●○■　●●○○　○○●●　●●○○○■
豳詩漫與。笑籬落呼燈。世間兒女。寫入琴絲。一聲聲更苦。
○○●■　●○●○○　●○○■　●●○○　●○○●■</pre>
<p>此與周詞同，惟前後段起句俱押韻異。按，張輯詞，〔西風揚子江頭路，扁舟雨晴呼渡〕、〔中流笑與客語，把貂裘為換，半生塵土〕，張炎詞，〔扁舟忽過蘆花浦，閒情便隨鷗去〕、〔魚龍吹浪自舞，渺然淩成萬頃，如聽風雨〕，正與此同。</p>
<p>又一體　雙調一百三字，前段十句五仄韻，後段十一句五仄韻</p>
<div>呂渭老</div>
<pre>紅香飄沒明春水。寒食萬家遊舫。整整斜斜。疏疏密密。簾纈旗紅相望。
○○○●○○●　○●●○○■　●●○○　○○●●　○●○○○■
江波蕩漾。稱彩艦龍舟。繡衣霞槳。舞楫爭先。歌笑簫鼓亂清唱。
○○●■　●●●○○　●○○■　●●○○　●○○●●○■
重來劉郎老。對故園、桃紅春晚。盡成惆悵。淚雨難晴。愁眉又結。
○○○○●　●●○　○○○●　●○○■　●●○○　○○●●
翻覆千年手掌。如今怎向。念舞板歌塵。遠如天上。斜日回舟。醉魂空舞颺。
○●○○●■　○○●■　●●●○○　●○○■　○●○○　●○○●■</pre>
<p>此亦周詞體，惟後段第一句減一字、作五字句，第二句作七字句異。</p>
<p>又一體　雙調一百二字，前段十句五仄韻，後段十一句五仄韻</p>
<div>吳文英</div>
<pre>芙蓉心上三更露。茸香漱泉玉井。自洗銀舟。徐開素酌。月落空杯無影。
○○○●○○●　○○●○●■　●●○○　○○●●　●●○○○■
庭陰未暝。度一曲新蟬。韻秋堪聽。瘦骨侵冰。怕驚紋簟夜深冷。
○○●■　●●●○○　●○○■　●●○○　●○○●●○■
當時湖上載酒。翠雲開處。共雪面波鏡。百感瓊漿。千莖鬢雪。煙鎖藍橋花徑。
○○○●●●　●○○●　●●●○■　●●○○　○○●●　○●○○○■
留連暮景。但閑覓孤歡。強寬秋興。醉倚修篁。晚風吹半醒。
○○●■　●○●○○　●○○■　●●○○　●○○●■</pre>
<p>此亦與周詞同，惟後段第二句四字，第三句五字異。劉圻父詞，後段第二、三句〔幔亭何惜，為曾孫留住〕，正與此同。</p>
<p>又一體　雙調一百四字，前段十句五仄韻，後段十一句五仄韻</p>
<div>方千里</div>
<pre>碧紗窗外黃鸝語。聲聲似愁春晚。岸柳飄綿。庭花墮雪。惟有平蕪如剪。
●○○●○○●　○○●○○■　●●○○　○○●●　○●○○○■
重門向掩。看風動疏簾。浪鋪湘簟。暗想前歡。舊遊心事寄詩卷。
○○●■　●○●○○　●○○■　●●○○　●○○●●○■
鱗鴻音信未睹。夢魂尋訪後。關山又隔無限。客館愁思。天涯倦跡。
○○○●●●　●○○●●　○○●●○■　●●○○　○○●●
幾許良宵輾轉。閒情意遠。記密閣深閨。繡衾羅薦。睡起無人。料應眉黛斂。
●●○○●■　○○●■　●●●○○　●○○■　●●○○　●○○●■</pre>
<p>此與周詞同，惟後段第三句添二字，作六字句異。</p>
</body>
</html>
