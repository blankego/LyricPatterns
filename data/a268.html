<html>
<head>
<title>鷓鴣天</title>
<meta http-equiv="Content-Type" content="text/html; charset=utf-8">
</head>

<body>

<p>《樂章集》注：正平調；《太和正音譜》注：大石調；蔣氏《丸宮譜目》入仙呂引子。趙令畤詞名《思越人》；李元膺詞名《思佳客》；賀鑄詞，有〔剪刻朝霞釘露盤〕句，名《剪朝霞》；韓淲詞，有〔只唱驪歌一疊休〕句，名《驪歌一疊》；盧祖皋詞，有〔人醉梅花臥未醒〕句，名《醉梅花》。</p>
<p>雙調五十五字，前段四句三平韻，後段五句三平韻</p>
<div>晏幾道</div>
<pre>彩袖殷勤捧玉鐘。當年拌卻醉顏紅。舞低楊柳樓心月。歌盡桃花扇影風。
◎◎⊙⊙◎◎□　⊙○⊙●●○□　◎○⊙●⊙○●　⊙●○○◎●□
從別後。憶相逢。幾回魂夢與君同。今宵剩把銀釭照。猶恐相逢是夢中。
⊙◎●　●○□　◎○⊙●●○□　⊙○◎●○○●　⊙●○○◎●□</pre>
<p>宋人填此調者，字句韻悉同。趙長卿詞，前段起句〔新晴水暖藕花紅〕，新晴二字俱平聲，水暖二字俱仄聲，花字平聲，與此平仄全異，又，晏詞別首，前段起句〔一醉醒來春又殘〕，春字平聲；高觀國詞，第二句〔最憐一曲鳳簫吟〕，最字、一字俱仄聲；晏詞別首，第三句〔雲隨綠水歌聲轉〕，雲字平聲，綠字仄聲，又〔年年底事不歸去〕，不字仄聲；第四句〔怨月愁煙長為誰〕，怨字仄聲，長字平聲；趙長卿詞，後段第一、二句〔憶攜手，遇階墀〕，憶字仄聲，攜字平聲；黃庭堅詞，第三句〔斜風細雨不須歸〕，斜字平聲，細字仄聲；柳永詞，第四句〔只因曾向前生裏〕，隻字仄聲，曾字平聲；晏詞別首，第五句〔曼倩天涯猶未歸〕，曼字仄聲，猶字平聲。俱與此詞平仄小異，譜內可平可仄據之。按，《花草粹編》趙介之詞，後段第五句〔杜宇一聲腸斷人〕，無名氏詞〔圖得不知郎去時〕，一字、不字俱仄聲，但宋、元人此句，第三字從無用仄聲者，此乃以入聲字替平聲，不可泛用上、去聲。<br>
</p>
</body>
</html>
