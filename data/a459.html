<html>
<head>
<title>清波引</title>
<meta http-equiv="Content-Type" content="text/html; charset=utf-8">
</head>

<body>

<p>調見《白石集》，姜夔自度曲。</p>
<p>雙調八十四字，前後段各八句，六仄韻</p>
<div>姜夔</div>
<pre>冷雲迷浦。倩誰喚、玉妃起舞。歲華如許。野梅弄眉嫵。
◎○○■　●⊙●　●○●■　●○○■　◎⊙●○■
屐齒印蒼蘚。漸為尋花來去。自隨秋雁南來。望江國、渺何處。
●●◎○●　●●○○○■　●○⊙●○○　◎○●　●○■
新詩漫與。好風景、長是暗度。故人知否。抱幽恨難語。
○○●■　●○●　○●●■　●○○■　●○●○■
何時共漁艇。莫負滄浪煙雨。況有清夜啼猿。怨人良苦。
○⊙◎○●　●●⊙○○■　◎◎⊙●○○　●○⊙■</pre>
<p>此調始於此詞，只有張炎詞一首可校，故此詞可平可仄，悉參張詞，但《詞律》論前後段第五句〔印〕字、〔共〕字，必須去聲，而張詞則用平聲，想亦不拘也。</p>
<p>又一體　雙調八十三字，前後段各八句，七仄韻</p>
<div>張炎</div>
<pre>江濤如許。更一夜、聽風聽雨。短篷容與。盤礡那堪數。
○○○■　●●●　●○●■　●○○■　○●●○■
弭節澄江樹。不為蓴鱸歸去。怕教冷落蘆花。誰招得、舊鷗鷺。
●●○○■　●●○○○■　●○●●○○　○○●　●○■
寒汀古漵。盡日無人喚渡。此中清楚。寄情在譚塵。
○○●■　●●○○●■　●○○■　●○●○■
難覓真閑處。肯被水雲留住。泠然棹入中流。去天尺五。
○●○○■　●●●○○■　○○●●○○　●○●■</pre>
<p>此詞後段第二句六字，前後段第五句俱押韻，與姜詞不同。</p>
</body>
</html>
