<html>
<head>
<title>瀟湘逢故人慢</title>
<meta http-equiv="Content-Type" content="text/html; charset=utf-8">
</head>

<body>

<p>調見《花庵詞選》。</p>
<p>雙調一百四字，前後段各十句，五平韻</p>
<div>王安禮</div>
<pre>薰風微動。方櫻桃弄色。萱草成窠。翠幃敞輕羅。試冰簟初展。幾尺湘波。
○○○●　○○○◎●　⊙●○□　●○●○□　●○●○●　●●○□
疏簷廣廈。稱瀟湘、一枕南柯。引多少、夢魂歸緒。洞庭雨棹煙蓑。
○○●●　●○○　●●○□　●○●　●○○●　◎○●●○□
驚回處。閑晝永。更時時、燕雛鶯友相過。
○○●　○●●　●○○　●○○●○□
正綠影婆娑。況庭有幽花。池有新荷。
●●●○□　●○●○○　○●○□
青梅煮酒。幸隨分、贏得高歌。功名事、到頭終在。歲華忍負清和。
○○●●　●○●　○●○□　○○●　●○⊙●　●○●●○□</pre>
<p>此調只有王詞及錢詞兩體，故此詞可平可仄，即參錢詞句法同者。</p>
<p>又一體　雙調一百四字，前段十一句四平韻，後段十句五平韻</p>
<div>錢應金</div>
<pre>深秋村落。誇青菱香熟。素手甜和。擘紫蟹。蒸黃雀。知己團聚。笑語婆娑。
○○○●　○○○○●　●●○□　●●●　○○●　○●○●　●●○□
濃煙淡雪。剪湘湖、幾尺漁蓑。縱消受、白蘋紅蓼。生平未免情多。
○○●●　●○●　●●○□　●○●　●○○●　○○●●○□
空懷古。時悱惻。十年來、可償文債詩魔。歎世路蹉跎。
○○●　○●●　●○○　●○○●○□　●●●○□
恐心費參熊。眉費松螺。風期闊絕。喜今夕、重話雲窩。
●○●○○　○●○□　○○●●　●○●　○●○□
寒潭月、皎然見底。問君不醉如何。
○○●　●○●●　●○●●○□</pre>
<p>此調前段第四句，例作五字句、又押韻，第五句作上一下四句法。此詞第四句作三字兩句、不押韻，張五句作四字一句，與調不合。因此調宋詞絕少，採以備體。《詞統》有王秋英仄韻詞，句讀與王詞同，因見明人小說，恐不足據，故不編入。<br>
</p>
</body>
</html>
