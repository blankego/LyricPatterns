<html>
<head>
<title>後庭花</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。張先詞名《玉樹後庭花》。《碧雞漫志》云：《玉樹後庭花》，陳後主造，其詩皆以配聲律，遂取一句為曲名。偽蜀時，孫光憲、毛熙震、李珣有《後庭花》曲，皆賦後主故事，不著宮調，兩段各四句，似令也。</p>
<p>雙調四十四字，前後段各四句，四仄韻</p>
<div>毛熙震</div>
<pre>輕盈舞妓含芳豔。競妝新臉。步搖珠翠修娥斂。膩鬟雲染。
⊙○◎●○○■　●○○■　◎⊙○◎○⊙■　●⊙○■
歌聲慢發開檀點。繡衫斜掩。時將纖手勻紅臉。笑拈金靨。
⊙○◎●○○■　●○○■　⊙⊙⊙◎○⊙■　●⊙○■</pre>
<p>此調以此詞為正體，若孫詞之添字，張詞之少押一韻、攤破句法，皆變體也。按，毛詞別首，後段第三句〔爭不教人長相見〕，或作拗句，間一為之，不必從。譜內可平可仄，詳見下詞，故不復注。</p>
<p>又一體　雙調四十六字，前後段各四句，四仄韻</p>
<div>孫光憲</div>
<pre>景陽鐘動宮鶯囀。露涼金殿。輕飆吹起瓊花旋。玉葉如剪。
●○○●○○■　●○○■　○○○●○○■　●●○■
晚來高閣上、珠簾捲。見墜香千片。修蛾曼臉陪雕輦。後庭新宴。
●○○●●　○○■　●●○○■　○○●●○○■　●○○■</pre>
<p>此與毛詞同，惟後段起句添一字，作八字句，第二句添一字，作五字句異。</p>
<p>又一體　雙調四十六字，前後段各四句，四仄韻</p>
<div>孫光憲</div>
<pre>石城依舊空江國。故宮春色。七尺青絲芳草碧。絕世難得。
●○○●○○■　●○○■　●●○○○●■　●●○■
玉英凋落盡、更何人識。野棠如織。只是教人添怨憶。悵望無極。
●○○●●　●○○■　●○○■　●●○○○●■　●●○■</pre>
<p>此亦與毛詞同，惟後段起句添二字，作九字句異。</p>
<p>又一體　雙調四十四字，前後段各四句，三仄韻</p>
<div>張先</div>
<pre>華燈火樹紅相鬥。往來如晝。橋河水白天清。訝別生星斗。
○○●●○○■　●○○■　○○●●○○　●●○○■
落梅穠李還依舊。寶釵沽酒。曉蟾殘漏心情。恨雕鞍歸後。
●○○●○○■　●○○■　●○○●○○　●○○○■</pre>
<p>此亦毛詞體，惟前後段第三句減一字，作六字句，不押韻；第四句添一字，作上一下四句法。張集三首，平仄如一。</p>
</body>
</html>
