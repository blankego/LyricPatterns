<html>
<head>
<title>探芳信</title>
<meta http-equiv="Content-Type" content="text/html; charset=utf-8">
</head>

<body>

<p>調見《梅溪詞》，張炎次周密〔西冷春感〕韻詞，名《西湖春》。</p>
<p>雙調九十字，前段九句五仄韻，後段八句五仄韻</p>
<div>史達祖</div>
<pre>謝池曉。被酒殢春眠。詩縈芳草。正一階梅粉。都未有人掃。
●○■　●●◎○○　⊙⊙⊙■　●●○⊙●　○◎●○■　
細禽啼處東風軟。嫩約關心早。未燒燈、怕有殘寒。故園稀到。
◎○⊙●○○●　◎●○○■　●○○　●●○○　●○○■
說道試妝了。也為我相思。占它懷抱。靜數窗櫺。最忺聽、鵲聲好。
◎●◎○■　●●●⊙○　⊙⊙⊙■　●●○○　◎○●　●○■
半年白玉台邊話。屢見銀鉤小。指芳期。夜月花陰夢老。
●○◎●○○●　◎●○○■　●○○　●●○○●■</pre>
<p>此調以此詞及吳文英〔暖風定〕詞為正體，若吳詞別首之換頭句少押一韻及前段第六、七句句讀小異，皆變格也。此詞後段第五句六字，吳文英〔探春到〕詞、〔為春瘦〕詞，蔣捷〔翠吟嘯〕詞，正與此同。按，〔探春到〕詞，前段第二、三句〔見彩花釵頭，玉燕來早〕，花字平聲，玉字仄聲；第七句〔金盎供新澡〕，金字平聲；後段第二、三句〔問霧暖藍田，玉長多少〕，玉字仄聲；第七句〔紅軟長安道〕，紅字平聲。又，〔為春瘦〕詞，後段第五句〔蘭膏漬透紅豆〕，蘭字平聲。譜內可平可仄據此，餘參〔夜寒重〕詞及〔轉芳徑〕詞，若蔣詞前段第五句〔識君恨不早〕，不字入聲，此以入代平，故不注可仄。</p>
<p>又一體　雙調九十字，前段九句五仄韻，後段八句四仄韻</p>
<div>吳文英</div>
<pre>夜寒重。見羽葆將迎。飛瓊入夢。整素妝歸處。中宵按瑤鳳。
●○■　●●●○○　○○●■　●●○○●　○○●○■
舞春歌夜棠梨岸。月冷和雲凍。畫船中、太白仙人。錦袍初擁。
●○○●○○●　●●○○■　●○○　●●○○　●○○■
應過青溪否。試笑挹中郎。還叩清弄。粉黛湖山。欠攜酒、共飛鞚。
○●○○●　●●●○○　○●○■　●●○○　●○●　●○■
洗杯時換銅觚水。待作梅花供。問何時、帶雨鋤煙自種。
●○○●○○●　●●○○■　●○○　●●○○●■</pre>
<p>此與史詞同，惟換頭句不押韻異。</p>
<p>又一體　雙調九十字，前段九句五仄韻，後段八句五仄韻</p>
<div>吳文英</div>
<pre>轉芳徑。見霧捲晴漪。魚弄游影。旋解纓濯翠。臨枰撫瑤軫。
●○■　●●●○○　○●○■　●●○●●　○○●○■
修林竹色花香處。意足多新詠。試把龍唇。供來時、舊寒才定。
○○●●○○●　●●○○■　●●○○　●○○　●○○■
門巷都深靜。但酒敵曉寒。棋消日永。舊曲猗蘭。待留向、月中聽。
○●○○■　●●●●○　○○●■　●●○○　●○●　●○■
藻萍密佈宮溝水。任汎流紅冷。小欄杆、笑拍東風醉醒。
●○●●○○●　●●○○■　●○○　●●○○●■</pre>
<p>此亦與史詞同，惟前結作四字一句、七字一句異。</p>
<p>又一體　雙調八十九字，前段九句五仄韻，後段八句五仄韻</p>
<div>吳文英</div>
<pre>暖風定。正賣花吟春。去年曾聽。旋自洗幽蘭。銀瓶釣金井。
●○■　●●⊙○○　◎○⊙■　●◎◎○⊙　○○●○■
斗窗香暖慳留客。街鼓還催暝。調雛鶯、試遣深杯。喚將愁醒。
◎○⊙●○○●　⊙●○○■　●○○　●●○○　●○○■
燈市又重整。待醉勒遊韁。緩穿斜徑。暗憶芳盟。綃帕淚猶凝。
○●●○■　●◎●○○　◎○○■　◎●○○　○●●○■
吳宮十里吹笙路。桃李都羞靚。繡簾人、怕惹飛梅翳鏡。
⊙○◎●○○●　⊙●○○■　●○○　◎●○○●■</pre>
<p>此詞後段第五句五字，周密、李彭老、張炎詞，俱照此填。按，周詞，前段第二、三句〔向水院維舟，津亭喚酒〕，院字、喚字俱仄聲，津字平聲；第四句〔歎劉郎重到〕，劉郎二字俱平聲，到字仄聲；張詞，第六、七句〔消魂忍說銅駝事，不是因春瘦〕，消字平聲，忍字、不字俱仄聲；周詞，後段第二、三句〔正香雪隨波，淺煙迷岫〕，香字平聲，李詞〔記草色薰晴，波光搖岫〕，波字平聲；張詞，第四、五句〔愁到今年，都似去年否〕，愁字平聲；周詞，第六、七句〔翠雲零落空堤冷，往事休回首〕，翠字仄聲，零字平聲，往字仄聲；李詞，第八句〔更休言、張緒風流似柳〕，張字平聲。譜內可平可仄據此。<br>
</p>
</body>
</html>
