<html>
<head>
<title>畫堂春</title>
<meta http-equiv="Content-Type" content="text/html; charset=utf-8">
</head>

<body>

<p>調見《淮海集》。即詠畫堂春色，取以為名。</p>
<p>雙調四十七字，前段四句四平韻，後段四句三平韻</p>
<div>秦觀</div>
<pre>落紅鋪徑水平池。弄晴小雨霏霏。杏花憔悴杜鵑啼。無奈春歸。
◎○⊙●●○□　◎○◎●○□　●○○●●○□　⊙●○□
柳外畫樓獨上。憑欄手撚花枝。放花無語對斜暉。此恨誰知。
◎●◎○◎●　⊙○◎●○□　◎○⊙●●○□　◎●○□</pre>
<p>此調以此詞為正體，其餘減字、添字，皆變格也。秦詞別首，前段結句〔睡損紅妝〕，睡字仄聲，譜內據之，餘參所採諸詞。</p>
<p>又一體　雙調四十六字，前段四句四平韻，後段四句三平韻</p>
<div>謝懋</div>
<pre>西風庭院雨垂垂。黃花秋閏遲。已涼天氣未寒時。才褪單衣。
○○○●●○□　○○○●□　●○○●●○□　○●○□
睡起枕痕猶在。鬢松釵壓雲低。玉奩重拂淡胭脂。青入雙眉。
●●●○○●　●○○●○□　●○○●●○□　○●○□</pre>
<p>此詞前段第二句五字，較秦詞減一字。</p>
<p>又一體　雙調四十八字，前段四句四平韻，後段四句三平韻</p>
<div>趙長卿</div>
<pre>小亭煙柳水溶溶。野花白白紅紅。惱人池上晚來風。吹損春容。
●○○●●○□　●○●●○□　●○○●●○□　○●○□
又是清明天氣。記當年、小院相逢。憑欄幽思幾千重。殘杏香中。
●●○○○●　●○○　●●○□　○○○●●○□　○●○□</pre>
<p>此詞後段第二句七字，較秦詞添一字。</p>
<p>又一體　雙調四十九字，前段四句四平韻，後段四句三平韻</p>
<div>黃庭堅</div>
<pre>摩圍小隱枕蠻江。蛛絲閑鎖晴窗。水風山影上修廊。不到晚來涼。
○○●●●○□　○○○●○□　●○○●●○□　●●●○□
相伴蝶穿花逕。獨飛鷗舞溪光。不因送客下繩床。添火炷爐香。
○●●○○●　●○○●○□　●○●●●○□　○●●○□</pre>
<p>此詞前後段結句皆五字，較秦詞各添一字。張先〔外湖蓮子〕詞，與此同。</p>
<p>又一體　雙調四十九字，前後段各四句，四平韻</p>
<div>趙長卿</div>
<pre>當時巧笑記相逢。玉梅枝上玲瓏。酒杯流處已愁濃。寒雁摩空。
○○●●●○□　●○○●○□　●○○●●○□　○●○□
去程無計更從容。到歸來、好事匆匆。一時分付不言中。此恨難窮。
●○○●●○□　●○○　●●○□　●○○●●○□　●●○□</pre>
<p>此詞換頭二句皆七字，多押一韻，較秦詞添二字。</p>
</body>
</html>
