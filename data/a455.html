<html>
<head>
<title>踏青遊</title>
<meta http-equiv="Content-Type" content="text/html; charset=utf-8">
</head>

<body>

<p>調見蘇軾詞，踏青作也。因詞有〔踏青遊〕句，取以為名。</p>
<p>雙調八十四字，前後段各九句，六仄韻</p>
<div>蘇軾</div>
<pre>改火初晴。綠遍禁池芳草。鬥錦繡、大城馳道。
◎●○○　◎◎●○○■　●●◎　◎○○■　
踏青遊。拾翠惜。襪羅弓小。蓮步嫋。腰肢佩蘭輕妙。行過上林春好。
●○○　◎◎●　◎○⊙■⊙◎■　⊙⊙●○⊙■　⊙●●○○■
今困天涯。何限舊情相惱。念搖落、玉京寒早。
⊙●○○　⊙◎●○○■　●⊙●　◎○⊙■
任關心。空目斷。蓬山難到。仙夢杳。良宵又還過了。樓臺萬家清曉。
●○○　○◎●　○○○■⊙◎■　⊙⊙◎○◎■　⊙⊙●◎○■</pre>
<p>此調以此詞為定格，王詞少押四韻，陳詞少押兩韻，猶為正體，若無名氏詞之句讀參差，字亦脫誤，採入以備參考，不可為法也。此詞可平可仄，悉參所採三詞，但無名氏詞，前段第三句〔似賭賽、六隻渾似〕，隻字入聲；後段起句〔兩日不來〕，不字入聲，此皆以入作平，不得混注可仄，觀蘇、王、陳三詞，俱用平聲可知。</p>
<p>又一體　雙調八十四字，前後段各九句，五仄韻</p>
<div>陳濟翁</div>
<pre>濯錦江頭。羞殺豔桃穠李。縱趙昌、丹青難比。
●●○○　○●●○○■　●●○　○○○■
暈輕紅。留淺素。千嬌百媚。照綠水。恰如乍臨鸞鏡。妃子弄妝猶醉。
●○○　○●●　○○●■　●●■　●○●○○●　○●●○○■
詩筆因循。不曉少陵深意。但滿眼、傷春珠淚。
○●○○　●●●○○■　●●●　○○○■
燕來時。鶯啼處。年年憔悴。便除是。秉燭憑欄吟賞。莫教夜深花睡。
●○○　○○●　○○○■　●○■　●●○○○●　●○●○○■</pre>
<p>此與蘇詞同，惟前後段第八句，俱不押韻異。</p>
<p>又一體　雙調八十四字，前後段各九句，四仄韻</p>
<div>王詵</div>
<pre>金勒狨鞍。西城嫩寒春曉。路漸入、垂楊芳草。
○●○○　○○●○○■　●●●　○○○■
過平堤。穿綠徑。幾聲啼鳥。是處裏。誰家杏花臨水。依約靚妝斜照。
●○○　○●●　●○○■　●●●　○○●○○●　○●●○○■
極目高原。東風露桃煙島。望十里、紅圍綠繞。
●●○○　○○●○○■　●●●　○○●■
更相將、乘酒興。幽情多少。待向晚。從頭記將歸去。說與鳳樓人道。
●○○　○●●　○○○■　●●●　○○●○○●　●●●○○■</pre>
<p>此亦與蘇詞同，惟前後段第七、八句俱不押韻異。</p>
<p>又一體　雙調八十三字，前段八句六仄韻，後段八句五仄韻</p>
<div>《能改齋漫錄》無名氏</div>
<pre>識個人人。恰止二年歡會。似賭賽、六隻渾四。
●●○○　●●●○○■　●●●　●●○■
向巫山、重重去。如魚水。兩情美。同倚畫欄十二。倚了又還重倚。
●○○　○○●　○○■　●○■　○●●○●■　●●●○○■
兩日不來。時時在人心裏。擬問卜、常占歸計。
●●●○　○○●○○■　●●●　○○○■
拌三八清齋。望永同鴛被。到夢裏。驀然被人驚覺。夢也有頭無尾。
○○●○○　●●○○■　●●■　●○●○○●　●●●○○■</pre>
<p>按，吳曾《能改齋漫錄》云，政和間，一貴人未達時，不欲書名，嘗遊妓崔念四之館，因其行第，作踏青詞，都下盛傳。即此詞也，亦與蘇詞同，惟後段第四、五、六句，作五字兩句異，其前段第六句少一字，當是〔如魚得水〕，或傳寫之訛，脫一字耳。後段第七句〔裏〕字韻重出，恐亦有誤。</p>
<p></p>
</body>
</html>
