<html>
<head>
<title>金人捧露盤</title>
<meta http-equiv="Content-Type" content="text/html; charset=utf-8">
</head>

<body>

<p>一名《銅人捧露盤》；程垓詞，名《上平西》；張元幹詞，名《上西平》，又名《西平曲》；劉昂詞，名《上平南》。《金詞》注：越調。</p>
<p>雙調七十九字，前段八句五平韻，後段九句四平韻</p>
<div>高觀國</div>
<pre>念瑤姬。翻瑤佩。下瑤池。冷香夢、吹上南枝。
●○□　○⊙●　●○□　●⊙◎　⊙●○□
羅浮夢杳。憶曾清曉見仙姿。天寒翠袖。可憐是、倚竹依依。
⊙○●●　●○⊙●●○□　⊙○◎●　●○◎　●●○□
溪痕淺。雪痕凍。月痕淡。粉痕微。江樓怨、一笛休吹。
⊙○◎　◎⊙●　◎⊙●　●○□　⊙⊙●　◎●○□
芳音待寄。玉堂煙驛兩淒迷。新愁萬斛。為春瘦、卻怕春知。
⊙○◎●　◎○○●●○□　⊙○◎●　●⊙◎　◎●○□</pre>
<p>此調以此詞及程詞為正體，宋詞俱照此填。若辛詞之減字，賀詞之添字，皆變體也。按，劉昂詞，前段第四句〔恃洞庭彭蠡狂瀾〕，庭字平聲；張元幹詞，第五句〔小樓夢冷〕，小字仄聲。譜內採之，餘參所採諸詞。</p>
<p>又一體　雙調七十九字，前段八句四平韻，後段九句四平韻</p>
<div>程垓</div>
<pre>愛春歸。憂春去。為春忙。旋點檢、雨障雲妨。
●○○　○○●　●○□　●●●　●●○□
遮紅護綠。翠幃羅幕任高張。海棠明月杏花天。更惜濃芳。
○○●●　●○○●●○□　●○○●●○○　●●○□
喚鶯吟。招蝶拍。迎柳舞。倩桃妝。盡喚起、萬籟笙簧。
●○○　○●●　○●●　●○□　●○●　●●○□
一觴一詠。盡教陶寫繡心腸。笑他人世漫嬉遊。擁翠偎香。
●○●●　●○○●●○□　●○○●●○○　●●○□</pre>
<p>此與高觀國詞同，惟前段起句不押韻異。按，金人越調《上平西纏令》，即此體也。又，前後段兩結，作七字一句、四字一句，按韓玉詞，前結〔暗催霜雪鬢邊來，驚對青銅〕，後結〔不如閑早問溪山，高養吾慵〕，句法正與此同。</p>
<p>又一體　雙調七十八字，前段八句四平韻，後段九句四平韻</p>
<div>辛棄疾</div>
<pre>九衢中。杯逐馬。帶隨車。問誰解、愛惜瓊華。
●○○　○●●　●○□　●○●　●●○□
何如竹外。靜聽窣窣蟹行沙。自憐是。海山頭、種玉人家。
○○●●　●○●●●○□　●○●　●○○　●●○□
紛如鬥。嬌如舞。才整整。又斜斜。要圖畫、還我漁蓑。
○○●　○○●　○●●　●○□　●○●　○●○□
凍吟應笑。羔兒無分漫煎茶。起來極目。向迷茫、數盡歸鴉。
●○○●　○○○●●○□　●○●●　●○○　●●○□</pre>
<p>此調前段第七句應四字，此獨作三字句，查本集及《花草粹編》俱如此，採以備體。</p>
<p>又一體　雙調七十八字，前段八句五平韻，後段九句四平韻</p>
<div>辛棄疾</div>
<pre>恨如新。新恨了。又重新。看天上、多少浮雲。
●○□　○●●　●○□　●○●　○●○□
江南好景。落花時節又逢君。夜來風雨。春歸似欲留人。
○○●●　●○○●●○□　●○○●　○○●●○□
樽如海。人如玉。詩如錦。筆如神。更能幾字盡殷勤。
○○●　○○●　○○●　●○□　●○●●●○□
江天日暮。何時重與細論文。綠楊陰裏。聽陽關、門掩黃昏。
○○●●　○○○●●○□　●○○●　●○○　○●○□</pre>
<p>此調前段結句應作七字，此獨六字，亦是變體。</p>
<p>又一體　雙調八十一字，前段八句五平韻，後段九句四平韻</p>
<div>賀鑄</div>
<pre>控滄江。排青嶂。燕台涼。駐彩仗、樂未渠央。
●○□　○○●　●○□　●●●　●●○□
岩花磴蔓。妒千門、珠翠倚新妝。舞閑歌悄。恨流風、不管餘香。
○○●●　●○○　○●●○□　●○○●　●○○　●●○□
繁華夢。驚俄頃。佳麗地。指蒼茫。寄一笑、何與興亡。
○○●　○○●　○●●　●○□　●●●　○●○□
量船載酒。賴使君、相對兩胡床。緩調清管。更為儂、三弄斜陽。
○○●●　●●○　○●●○□　●○○●　●●○　○●○□</pre>
<p>此調前段第六句，後段第七句，各家俱七字，此獨作八字，各添一字。<br>
</p>
</body>
</html>
