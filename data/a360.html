<html>
<head>
<title>鳳凰閣</title>
<meta http-equiv="Content-Type" content="text/html; charset=utf-8">
</head>

<body>

<p>高拭詞注：商調；張炎詞，有〔漸數花風第一〕句，名《數花風》。</p>
<p>雙調六十八字，前後段各六句，四仄韻</p>
<div>柳永</div>
<pre>匆匆相見。懊惱恩情太薄。霎時雲雨人拋卻。教我行思坐想。肌膚如削。
⊙○○●　◎●○○●■　◎○⊙●⊙○■　⊙●○○◎●　⊙⊙○■
恨只恨、相違舊約。
●◎●　○○●■
相思成病。那更瀟瀟雨落。斷腸人在欄杆角。山遠水遠人遠。音信難託。
⊙○○●　◎●○○●■　◎○○●⊙○■　○●●◎○●　⊙●○■
這滋味、黃昏更惡。
●⊙●　○○●■</pre>
<p>此見《花草粹編》，因《樂章集》不載，故無宮調可考。此調以此詞為正體，若葉、趙詞之減字、句讀參差，皆變格也。按，張炎詞與此同，惟前後段第一、二句〔好遊人老，秋鬢蘆花共色〕、〔酒樓仍在，流落天涯醉白〕，好字、酒字俱仄聲，秋字、流字俱平聲；第三句〔征衣猶戀去年客〕、〔孤城寒樹美人隔〕，征字、孤字俱平聲；第四句〔古道依然黃葉〕、〔煙水去程應遠〕，黃字、程字俱平聲。譜內可平可仄據此，其餘參校葉、趙二詞。又按，此詞前後段第二句，〔太〕子、〔雨〕字，兩結句〔舊〕字、〔更〕字，俱用去聲，譜內葉詞，〔翠〕字、〔透〕字、〔送〕字、〔院〕字，最為合法。</p>
<p>又一體　雙調六十七字，前後段各六句，四仄韻</p>
<div>葉清臣</div>
<pre>遍園林綠暗。渾如翠幄。下無一片是花萼。可恨狂風橫雨。忒煞情薄。
●○○●●　○○●■　●○●●●○■　●●○○●●　●●○■
盡底把、韶華送卻。
●●●　○○●■
楊花無賴。是處穿簾透幕。豈知人意正蕭索。春去也、這般愁。沒處安著。
○○○●　●●○○●■　●○○●●○■　○●●　●○○　●●○■
怎奈向、黃昏院落。
●●●　○○●■</pre>
<p>此與柳詞同，惟前段起句添一字，第二句減二字，後段第四句作六字折腰句法異。此詞後段結句〔怎奈向〕，與前段〔盡底把〕三字相對，諸家並無用平聲者，《詞律》誤作〔爭奈何〕，今依《花草粹編》校正。</p>
<p>又一體　雙調六十七字，前後段各六句，四仄韻</p>
<div>趙師俠</div>
<pre>正薰風初扇。梅黃暑溽。並搖雙槳去程速。那更黃流浩淼。白浪如屋。
●○○○●　○○●■　●○○●●○■　●●○○●●　●●○■
動歸思、離愁萬斛。
●○●　○○●■
平生奇觀。頗快江山寓目。日斜雲定晚風熟。白鷺飛來。點破一川明綠。
○○○●　●●○○●■　●○○●●○■　●●○○　●●●○○■
展十幅、瀟湘畫軸。
●●●　○○●■</pre>
<p>此與葉詞同，惟後段第四句四字，第五句六字異。<br>
</p>
</body>
</html>
