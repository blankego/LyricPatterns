<html>
<head>
<title>勸金船</title>
<meta http-equiv="Content-Type" content="text/html; charset=utf-8">
</head>

<body>

<p>張先詞序：流杯堂唱和，翰林主人元素自撰腔。蘇軾詞序：和元素韻，自撰腔命名。按，元素，楊繪元素也。因張先詞有〔何人窨得金船酒〕句，名《勸金船》。</p>
<p>雙調八十八字，前後段各八句，六仄韻</p>
<div>蘇軾</div>
<pre>無情流水多情客。勸我如曾識。杯行到手休辭卻。這公道難得。
○○⊙●○○■　●●○○■　○○●●○○■　●○●○■
曲水池邊。小字更書年月。如對茂林修竹。似永和節。
●●○○　●●●○○■　○●●○○●　●●○■
纖纖素手如霜雪。笑把秋花插。樽前莫怪歌聲咽。又還是輕別。
○○◎●○○■　●●○○■　○○●●○○■　●○●○■
此去翱翔。遍賞玉堂金闕。欲問再來何歲。應有華髮。
●●○○　●●●○○■　●●●○○●　⊙●○■</pre>
<p>此與張先詞同，為和楊繪作，當時只傳此二詞，故此詞可平可仄，即參張詞句讀同者。此詞前後段第四句，例作上一下四句法，張詞亦然。</p>
<p>又一體　雙調九十二字，前段八句六仄韻，後段八句五仄韻</p>
<div>張先</div>
<pre>流泉宛轉雙開竇。帶染輕紗皺。何人窨得金船酒。擁羅綺前後。
○○●●○○■　●●○○■　○○●●○○■　●○●○■
綠定見花影。並照與、豔妝爭秀。行盡曲名。休更再歌楊柳。
●●●○●　●●●　●○○■　○●●○　○●●○○■
光生飛動搖瓊甃。隔障笙簫奏。須知短景歡無足。又還過清晝。
○○○●○○■　●●○○■　○○●●○○●　●○●○■
翰閣遲歸來。傳騎恨、留連難久。異日鳳凰池上。為誰思舊。
●●●○○　●●●　○○○■　●●●○○●　●○○■</pre>
<p>此與蘇詞同，惟前後段第五、六句各添二字，又兩結句讀參差，後段第三句不押韻異。</p>
</body>
</html>
