<html>
<head>
<title>秋蕊香</title>
<meta http-equiv="Content-Type" content="text/html; charset=utf-8">
</head>

<body>

<p>此調有兩體，四十八字者始于晏殊，九十七字者始於趙以夫，兩詞迥別，因詞名同，故為類列。若柳永六十字《秋蕊香引》，仍即挨字另編。</p>
<p>雙調四十八字，前後段各四句，四仄韻</p>
<div>晏殊</div>
<pre>梅蕊雪殘香瘦。羅幕輕寒微透。多情只是春楊柳。占斷可憐時候。
⊙●◎○○■　⊙●⊙○○■　⊙○◎●○○■　◎●◎○○■
蕭娘勸我杯中酒。翻紅袖。金烏玉兔長飛走。爭得朱顏依舊。
⊙○◎●○○■　⊙○■　⊙○◎●○○■　⊙●⊙○○■</pre>
<p>此調只有此體。但周邦彥以前，悉照此詞平仄填；周邦彥以後，即照周詞平仄填，故兩收之。此詞前段起句，第五字平聲，前後段第三、四句，第五字俱平聲，有晏幾道、張耒諸詞可證。晏幾道詞，前段第二句〔別恨遠山眉小〕，別字仄聲；第三句〔眼前人去歡難偶〕，人字平聲；第四句〔誰共一杯芳酒〕，誰字平聲；張耒詞，後段第一句〔別離滋味濃如酒〕，別字仄聲，滋字仄聲；第二句〔著人瘦〕，著字仄聲；楊澤民詞，第三句〔良人貪逐利名遠〕，貪字平聲；第四句〔不憶幽花靜院〕，不字仄聲，方千里詞〔春鎖綠沉小院〕，綠字仄聲。譜內可平可仄據此。楊詞中利字、靜字，方詞中小字，此正晏、周二詞體例所分，概不校注，餘參周詞。</p>
<p>又一體　雙調四十八字，前後段各四句，四仄韻</p>
<div>周邦彥</div>
<pre>乳鴨池塘水暖。風緊柳花迎面。午妝粉脂印窗眼。曲裏長眉翠淺。
●●○○●■　○●●○○■　●○●●●○■　●●○○●■
聞知社日停針線。探新燕。寶釵落枕夢魂遠。簾影參差滿院。
○○●●○○■　○○■　●○●●●○■　○●○○●■</pre>
<p>此即晏詞體，所異者，惟前段第一句第五字，前後段第三、四句第五字，俱用仄聲耳。有方千里、楊澤民、陳允平和詞，及吳文英諸作可證。大概南宋人俱宗之，故採入以備參考。</p>
<p>又一體　雙調九十七字，前段十句五平韻，後段九句五平韻</p>
<div>趙以夫</div>
<pre>一夜金風。吹成萬粟。枝頭點點明黃。扶疏月殿影。雅淡道家妝。
●●○○　○○●●　○○●●○□　○○●●●　●●●○□
阿誰倩、天女散濃香。十分熏透霓裳。徘徊處。玉繩低轉。人靜天涼。
●○●　○●●○□　●○○●○□　○○●　●○○●　○●○□
底事小山幽詠。渾未識清妍。空自神傷。憶佳人、執手訴離湘。
●●●○○●　○●●○○　○●○□　●○○　●●●○□
招蟾魂、和淚吸秋光。碧雲日暮何妨。惆悵久、瑤琴微弄。一曲清商。
○○●　○●●○□　●○●●○□　●●●　○○○●　●●○□</pre>
<p>此調見《虛齋樂府》，詠木犀，即賦題本意也。無別首可校，平仄宜依之。</p>
</body>
</html>
