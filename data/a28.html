<html>
<head>
<title>南鄉子</title>
<meta http-equiv="Content-Type" content="text/html; charset=utf-8">
</head>
<body>

<p>唐教坊曲名。此詞有單調、雙調。單調者始自歐陽炯詞，馮延巳、李珣俱本此添字。雙調者始自馮延巳詞。《太和正音譜》注：越調。歐陽修本此減字，王之道、黃機、趙長卿，俱本此添字也。</p>
<p>單調二十七字，五句兩平韻、三仄韻</p>
<div>歐陽炯</div>
<pre>畫舸停橈。槿花籬外竹橫橋。水上遊人沙上女。回顧。笑指芭蕉林裏住。
●●○□　◎⊙⊙◎●⊙□　◎●⊙○○◎■　○■　◎●⊙○⊙●■</pre>
<p>此詞單遍，平仄兩韻，與宋人兩段全押平韻者異。其可平可仄，即參譜內諸詞。</p>
<p>又一體　單調二十八字，五句兩平韻、三仄韻</p>
<div>歐陽炯</div>
<pre>路入南中。桄榔葉暗蓼花紅。兩岸人家微雨後。收紅豆。葉底纖纖抬素手。
●●○□　○○●●●○□　●●○○○●■　○○■　●●○○○●■</pre>
<p>此與〔畫舸停橈〕詞同，惟第四句添一字，歐詞六首與此悉同。</p>
<p>又一體　單調二十八字，五句兩平韻、三仄韻</p>
<div>馮延巳</div>
<pre>細雨濕秋風。金鳳花殘滿地紅。閑蹙黛眉慵不語。情緒。寂寞相思知幾許。
●●●○□　○●○○●●□　○●●○○●■　○■　●●○○○●■</pre>
<p>此與歐陽炯〔畫舸停橈〕詞同，惟起句添一字。按，《陽春集》馮詞二首悉同。</p>
<p>又一體　單調三十字，六句兩平韻、三仄韻</p>
<div>李珣</div>
<pre>煙漠漠。雨淒淒。岸花零落鷓鴣啼。
⊙◎●　●○□　●○○●●○□
遠客扁舟臨野渡。思鄉處。潮退水平春色暮。
◎◎○⊙○◎■　⊙⊙■　⊙●●○⊙●■</pre>
<p>此亦與歐陽炯〔路入南中〕詞同，惟起作三字兩句異。唐人知音律，類能添字，此即宋詞襯字所自出也。按，《花間集》李詞十首，其第一句，或作〔攏雲髻〕；其第四句，或作〔迴塘深處遙相見〕，或作〔帶香遊女偎伴笑〕，或作〔春酒香熟鱸魚美〕，或作〔綠鬟紅臉誰家女〕；其第五句，或作〔爭窈窕〕，或作〔送春浦〕；結句，或作〔緩唱棹歌極浦去〕。譜內可平可仄據此。</p>
<p>又一體　雙調五十四字，前後段各五句四平韻</p>
<div>歐陽修</div>
<pre>翠密紅繁。水國涼生未是寒。雨打荷花珠不定。輕翻。冷潑鴛鴦錦翅斑。
●●○□　●●○○●●□　●●○○○●●　○□　●●○○●●□
盡日憑欄。弄蕊拈花仔細看。偷得褭蹄新鑄樣。無端。藏在紅房粉豔間。
●●○□　●●○○●●□　○●●○○●●　○□　○●○○●●□</pre>
<p>此即歐陽炯〔畫舸停橈〕詞體，再加一疊，惟第四、五句仍用平韻耳。按，歐集三詞悉同。</p>
<p>又一體　雙調五十六字，前後段各五句四平韻</p>
<div>馮延巳</div>
<pre>細雨濕流光。芳草年年與恨長。回首鳳樓無限事。茫茫。鸞鏡鴛衾兩斷腸。
●●●○□　○●○○●●□　○●●○○●●　○□　○●○○●●□
魂夢任悠揚。睡起楊花滿繡床。薄倖不來門半掩。斜陽。負你殘春淚幾行。
○●●○□　●●○○●●□　●●●○○●●　○□　●●○○●●□</pre>
<p>此即〔細雨濕秋風〕詞體，再加一疊，只第四、五句仍用平韻耳。宋元人俱如此填。</p>
<p>又一體　雙調五十六字，前後段各五句四平韻</p>
<div>王之道</div>
<pre>天際彩虹垂。風起癡雲快一吹。原隰畇畇。春水更彌彌。布穀聲從野鳥知。
○●●○□　○●○○●●□　○●○○　○●●○□　●●○○●●□
初霽捲簾時。巷陌泥融燕子飛。午醉醒來。紅日欲平西。一碗新茶乳麵肥。
○●●○□　●●○○●●□　●●●○　○●●○□　●●○○●●□</pre>
<p>此即〔細雨濕流光〕詞體，惟前後段第三、四句作四字一句、五字一句異。</p>
<p>又一體　雙調五十八字，前後段各六句四平韻</p>
<div>黃機</div>
<pre>簾幕閟深沉。燈暗香銷夜正深。花落畫屏。簷鳴細雨。岑岑。滴破相思萬里心。
○●●○□　○●○○●●□　○●●○　○○●●　○□　●●○○●●□
曉色未平分。翠被寒生不自禁。待得夢成。翻多惡況。堪顰。飛雁新來也誤人。
●●●○□　●●○○●●□　●●●○　○○●●　○□　○●○○●●□</pre>
<p>又一體　雙調五十八字，前後段各六句四平韻</p>
<div>趙長卿</div>
<pre>楚楚窄衣裳。腰身佔卻。多少風光。共說春來春去事。淒涼。懶對菱花暈曉妝。
●●●○□　○○●●　○●○□　●●○○○●●　○□　●●○○●●□　
閑立近紅芳。遊蜂戲蝶。誤採真香。何事不歸巫峽去。思量。故到人間惱客腸。
○●●○□　○○●●　●●○■○●●○○●●　○□　●●○○●●□</pre>
<p>此亦〔細雨濕流光〕詞體，惟前後段第二句添一字，作四字兩句異。<br>
</p>
</body>
</html>
