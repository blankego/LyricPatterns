<html>
<head>
<title>宴清都</title>
<meta http-equiv="Content-Type" content="text/html; charset=utf-8">
</head>

<body>

<p>調始《清真樂府》，程垓詞名《四代好》。</p>
<p>雙調一百二字，前段十句五仄韻，後段十句四仄韻</p>
<div>周邦彥</div>
<pre>地僻無鐘鼓。殘燈滅。夜長人倦難度。寒吹斷梗。風翻暗雪。灑窗填戶。
◎●○○■　○⊙●　◎⊙○●○■　○○◎●　⊙⊙◎◎　◎○○■
賓鴻漫說傳書。算過盡、千儔萬侶。始信得、庾信愁多。江淹恨極須賦。
○○●●○○　●◎●　⊙○●■　◎◎◎　◎●○○　⊙○◎●○■
淒涼病損文園。徽絃乍拂。音韻先苦。淮山夜月。金城暮草。夢魂飛去。
○○●●○○　⊙○◎●　○◎⊙■　⊙○●●　⊙○◎●　●○○■
秋霜半入清鏡。歎帶眼、多移舊處。更久長、不見文君。歸時認否。
⊙○◎●○◎　◎◎●　⊙○◎■　●◎⊙　◎●○○　⊙○●■</pre>
<p>此調以此詞為正體，若盧詞之多押兩韻，曹詞、吳詞之多押三韻，袁詞、陳詞之減字，皆變格也。按，前段第三句，趙必象詞〔賓鴻三兩飛度〕，賓字平聲；第四句，趙詞〔茅簷春小〕，春字平聲；第五句，趙善扛詞〔玉光萬頃〕，玉字仄聲；第六句，趙必象詞〔青山當戶〕，青字平聲；第八句，趙詞〔渾忘卻、耕徒釣侶〕，忘字平聲；第九句，趙詞〔何時尋、斗酒紅鱸〕，何字、時字俱平聲；後段第二句，周密詞〔事隨花謝〕，事字仄聲，花字平聲；第三句，趙善扛詞〔花晨月午〕，月字仄聲；第四、五句，趙必象詞〔秫田二頃，菊松三徑〕，秋字、菊字俱仄聲；第七句，趙善扛詞〔別情未抵遺愛〕，別字仄聲，趙必象詞〔山林休勒俗駕〕，休字平聲；第八句，趙詞〔容我臥、草堂深處〕，容字平聲，草字仄聲，深字平聲；第十句，周密詞〔半蟾弄晚〕，半字仄聲。譜內可平可仄據此，餘參盧、曹、吳、袁、陳五詞。吳文英詞，前段結句〔此景此情多感〕、又一首〔天留建章春晚〕，後段第七句〔區區去情何限〕、又一首〔憑誰為歌長恨〕；曹勳詞，後段結句〔常奉舜殿〕、又一首〔俱獻聖壽〕，景字仄聲，情字、章字、情字、歌字俱平聲，奉字、獻字俱仄聲，校諸家獨異，故譜內不校注平仄。趙善扛詞，後段第七句〔山林休勒俗駕〕，俗字入聲，此皆以入作平，亦不注可仄。</p>
<p>又一體　雙調一百二字，前段十句六仄韻，後段十句五仄韻</p>
<div>盧祖皋</div>
<pre>春訊飛瓊管。風日薄。度牆啼鳥聲亂。江城次第。笙歌翠合。綺羅香暖。
○●○○■　○●●　●○○●○■　○○●●　○○●●　●○○■
溶溶澗綠冰泮。醉夢裏、年華暗換。料黛眉重鎖隋堤。芳心還動梁苑。
○○●●○■　●●○　○○●■　●●○○●○○　○○○●○■
新來雁闊雲音。鸞分鑒影。無計重見。啼春細雨。籠愁淡月。恁時庭院。
○○●●○○　○○●●　○●○■　○○●●　○○●●　●○○■
離腸未語先斷。算猶有、憑高望眼。更那堪、芳草連天。飛梅弄晚。
○○●●○■　●○●　○○●■　●○○　○●○○　○○●■</pre>
<p>此與周詞同，惟前後段第七句，多押兩韻異。</p>
<p>又一體　雙調一百二字，前段十句六仄韻，後段十一句六仄韻</p>
<div>曹勳</div>
<pre>鳳苑東風軟。春容早。歲端新律初轉。宮雲麗曉。人日應鍾。慶符閨範。
●●○○■　○○●　●○○●○■　○○●●　○●●○　●○○■
元妃懿德尊顯。位四聖、晉芳避輦。佐聖主、美化重宣。光被海宇彌遠。
○○●●○■　●●●　●○●■　●●●　●●○○　○●●●○■
香滿。帝渥恩隆。歌珠舞雪。俱陳絲管。彤闈共悅。天顏有喜。壽觴親勸。
○■　●●○○　○○●●　●○○■　○○●●　○○●●　●○○■
今年外家華煥。擁使節、新班侍宴。願萬載、永冠椒房。常奉舜殿。
○○●○○■　●●●　○○●■　●●●　●●○○　○●●■</pre>
<p>此與盧詞同，惟換頭句押短韻異。</p>
<p>又一體　雙調一百二字，前後段各十句，六仄韻</p>
<div>吳文英</div>
<pre>萬里關河眼。愁凝處。渺渺殘照紅斂。天低遠樹。潮分斷港。路回淮甸。
●●○○■　○○●　●●○●○■　○○●●　○○●●　●○○■
吟鞭又指孤店。對玉露金風送晚。恨自古、才子佳人。此景此情多感。
○○●●○■　●●●○○●■　●●●　○○○●　●●●○○■
吳王故苑。別來良朋雅集。空歎蓬轉。揮毫刻燭。飛觴趁月。夢消香斷。
○○●■　●○○○●●　○●○■　○○●●　○○●●　●○○■
區區去程何限。倩片紙、叮嚀過雁。寄相思、寒雨燈窗。芙蓉舊院。
○○●○○■　●●●　○○●■　●○○　○●○○　○○●■</pre>
<p>此亦與盧詞同，惟後段第一句四字押韻，第二句六字異。</p>
<p>又一體　雙調九十九字，前段九句五仄韻，後段十句四仄韻</p>
<div>陳允平</div>
<pre>聽徹南樓鼓。玉壺冰漏遲度。重溫錦幄。低護青氈。曲通朱戶。
●●○○■　●○○●○■　○○●●　○●○○　●○○■
巡簷細嚼寒梅。歎寂寞、孤山伴侶。更信有、鐵石心腸。廣平幾度曾賦。
○○●●○○　●●●　○○●■　●●●　●●○○　●○●●○■
寒深試擁羊裘。松醪自酌。誰伴吟苦。摩挲醉眼。欄杆相拍。白鷗驚去。
○○●●○○　○○●●　○●○■　○○●●　○○○●　●○○■
梁園勝賞重約。漸玉樹瓊花處處。怕柳條、未覺春風。青青在否。
○○●●○●　●●●○○●■　●●○　●●○○　○○●■</pre>
<p>此亦與周詞同，惟前段減去第二句異。</p>
<p>又一體　雙調一百一字，前段十句五仄韻，後段十句四仄韻</p>
<div>袁去華</div>
<pre>暮雨消煩暑。房櫳頓覺。秋意如許。天高回杳。山橫紺碧。桂華初吐。
●●○○■　○○●●　○●○■　○○●●　○○●●　●○○■
空庭靜掩桐陰。便苒苒、流螢暗度。記那時、朱戶迎風。西廂待月私語。
○○●●○○　●●●　○○●■　●●○　○●○○　○○●●○■
佳期易失難重。餘香破鏡。雖在何據。如今要見。除非是夢。幾時重做。
○○●●○○　○○●●　○●○■　○○●●　○○●●　●○○■
人言雁足傳書。待盡寫、相思寄與。又怎生、說得愁腸。千絲萬縷。
○○●●○○　●●●　○○●■　●●○　●●○○　○○●■</pre>
<p>此與周詞同，惟前段第二、三句，俱作四字異。</p>
<p>又一體　雙調一百二字，前段十二句六仄韻三疊韻，後段十一句六仄韻</p>
<div>何籀</div>
<pre>細草沿階軟。紅日薄。蕙風輕藹微暖。春工靳惜。桃英尚小。柳芽猶短。
●●○○■　○◎●　●⊙○◎○■　⊙○◎●　○○●⊙　◎○○■
羅幃繡幕高捲。早已是、歌慵笑懶。憑畫樓、那更天遠。山遠。水遠。人遠。
○○●◎○■　●●●　○○◎■　⊙●○　◎●⊙■　○■疊●■疊○■疊
堪歎。傅粉疏狂。竊香俊雅。無計拘管。青絲絆馬。紅裙勸酒。甚處迷戀。
○■　●●○○　◎○●●　⊙◎○■　⊙⊙●◎　○○●●　●◎○■
無言淚珠零亂。翠袖盡、重重漬遍。故要得、別後思量。歸時覷見。
○○●○⊙■　●◎●　○○●■　●●◎　◎●○○　○○◎■</pre>
<p>此《宴清都》調之變格，前結疊用四韻，自成一體。其可平可仄，悉參下程、曹二詞。</p>
<p>又一體　雙調一百二字，前段十二句六仄韻三疊韻，後段十一句四仄韻五疊韻</p>
<div>程垓</div>
<pre>翠幕東風早。蘭窗夢。又被鶯聲驚覺。起來空對。平階弱絮。滿庭芳草。
●●○○■　○○●　●●○○○■　●○○●　○○●●　●○○■
厭厭未忺懷抱。記柳外、人家曾到。憑畫欄、那更春好。花好。酒好。人好。
○○●○○■　●●●　○○○■　○●○　●●○■　○■疊●■疊○■疊
春好。尚恐闌珊、花好。又怕飄零難保。直饒酒好。酒好。未抵意中人好。
○■疊●●○○　○■疊●●○○○■　●○●■疊●■疊●●●○○■疊
相逢盡拌醉倒。況人與、才情未老。又豈關、春去春來。花愁花惱。
○○●○●■　●○●　○○●■　●●○　○●○○　○○○■</pre>
<p>此與何詞同，惟後段第三、四句，第六、七句，各攤破四字兩句，作二字一句、六字一句異。又，後段五疊〔好〕字韻，亦屬遊戲之筆，非定格也。</p>
<p>又一體　雙調一百二字，前段十二句五仄韻三疊韻，後段十一句六仄韻</p>
<div>曹勳</div>
<pre>野水澄空。遠山隨眼。筍輿乘興廬阜。天池最極。雲溪最隱。翠迷歸路。
●●○○　●○○●　●○○●○■　○○●●　○○●●　●○○■
三峽兩龍翔翥。盡半月、猶貪杖屨。閑引杯、相賞好處。奇處。險處。清處。
○●●○○■　●●●　○○●■　●●○　○●●■　○■疊●■疊○■疊
凝佇。道友重陪。西山勝跡。玉隆風御。滕閣下臨。晴峰萬里。水雲千古。
○■　●●○○　○○●●　●○○■　○●●○　○○●●　●○○■
飛觴且同豪舉。喜醉客、龍吟曲度。待記成佳話。歸時從頭細數。
○○●○○■　●●●　○○●■　●●○○●　○○○○●■</pre>
<p>此與何詞同，惟前段第一、二句作四字兩句，後段第十句、第十一句作五字一句、六字一句異。</p>
</body>
</html>
