<html>
<head>
<title>看花回</title>
<meta http-equiv="Content-Type" content="text/html; charset=utf-8">
</head>

<body>

<p>琴曲有《看花回》，調名本此。此調有兩體，六十八字者，始自柳永，《樂章集》注大石調，《中原音韻》注越調，無別首宋詞可校；一百一字者，始自黃庭堅，有周邦彥、蔡伸、趙彥端諸詞可校。</p>
<p>雙調六十八字，前後段各六句，四平韻</p>
<div>柳永</div>
<pre>玉階舞舜千。朝野多歡。九衢三市風光麗。正萬家、急管繁弦。
●●○○●●□　○●○□　●○○●○○●　●●○　●●○□
鳳樓臨綺陌。佳氣非煙。
◎○○●●　⊙●○□
雅俗熙熙物態妍。忍負芳年。笑筵歌席連昏晝。任旗亭、斗酒十千。
◎●○○●●□　●●○□　●○○●○○●　●○○　●●●□
賞心何處好。惟有樽前。
●○○●●　○●○□</pre>
<p>《詞律》本前段第四句脫一字，今依本集改正。此調只有柳詞二首，無別首宋詞可校。其平仄亦如一，惟前結及換頭句小異。</p>
<p>又一體　雙調六十七字，前後段各六句，四平韻</p>
<div>柳永</div>
<pre>屈指勞生百歲期。榮瘁相隨。利牽名惹逡巡過。奈兩輪、玉走金飛。
●●○○●●□　○●○□　●○○●○○●　●●○　●●○□
紅顏成白首。極品何為。
○○○●●　●●○□
塵事常多雅會稀。忍不開眉。畫堂歌管深深處。難忘酒琖花枝。
○●○○●●□　●●○□　●○○●○○●　○○●●○□
醉鄉風景好。攜手同歸。
●○○●●　○●○□</pre>
<p>此與前詞同，惟後段第四句六字異。</p>
<p>又一體　雙調一百一字，前段九句四仄韻，後段九句五仄韻</p>
<div>黃庭堅</div>
<pre>夜永蘭堂。醺飲半倚頹玉。爛漫墜鈿墮履。是醉時風景。花暗殘燭。
●●○○　○◎●◎○■　●◎◎○●●　●◎⊙○◎　⊙◎○■
歡意未闌。舞燕歌珠成斷續。催茗飲、旋煮寒泉。露井瓶竇響飛瀑。
○◎◎⊙　◎●⊙○○●■　○●●　◎●○○　●◎⊙◎●⊙■
纖指緩、連環動觸。漸泛起、滿甌銀粟。香引春風在手。似閩嶺越溪。
⊙◎●　○○●■　●◎◎　◎○○■　○●○○●●　●⊙●◎⊙
初採盈掬。暗想當時。探春連雲尋篁竹。怎歸得、鬢將老。付與杯中綠。
⊙◎○■　◎◎⊙⊙　◎⊙○○⊙⊙■　●○⊙　●○●　●⊙○⊙■</pre>
<p>宋詞填此調者，惟前段第一、二句，前後段第六、七句句讀異，餘俱同。按，周邦彥〔秀色芳容〕詞，正與此同，惟前段第二句〔明眸就中奇絕〕，眸字、中字俱平聲；結句〔半晌斜盼費貼燮〕，貼字仄聲；後段第二句〔帶困時似開微合〕，時字平聲；結句〔與他衫袖裛〕，他字平聲，袖字仄聲。譜內可平可仄據此，其餘悉參周、蔡、趙詞。</p>
<p>又一體　雙調一百一字，前段九句四仄韻，後段九句五仄韻</p>
  <div>周邦彥</div>
<pre>惠風初散輕暖。霽景澄潔。秀蕊乍開乍斂。帶雨態煙痕。春思紆結。
●○○●○●　●●○■　●●●○●●　●●●○○　○●○■
危弦弄響。來去驚人鶯語滑。無賴處、麗日樓臺。亂絲岐路總奇絕。
○○●●　○●○○○●■　○●●　●●○○　●○○●●○■
何計解、粘花繫月。歎冷落、頓辜佳節。猶有當時氣味。掛一縷相思。
○●●　○○●■　●●●　●○○■　○●○○●●　●●●○○
不斷如髮。雲飛帝國。人在雲邊心暗折。語東風、共流轉。漫作匆匆別。
●●○■　○○●●　○●○○○●■　●○○　●○●　●●○○■</pre>
<p>此與黃詞同，惟前段起句六字，第二句四字異。此調惟此詞及蔡詞句讀整齊，音韻諧婉，可以為法，若黃詞之平仄獨異，趙詞之添字，皆變格也。</p>
<p>又一體　雙調一百一字，前段九句四仄韻，後段九句五仄韻</p>
<div>蔡伸</div>
<pre>夜久涼生庭院。漏聲頻促。念昔勝遊舊地。對畫閣層巒。雨餘煙簇。
●●○○○●　●○○■　●●●○●●　●●●○○　●○○■
新詩暗藏小字。霜刀刊翠竹。攜素手、細繞回塘。芰荷香裏彩鴛宿。
○○●○●●　○○○●■　○●●　●●○○　●○○●●○■
別後想、香消膩玉。帶圍減、削寬金粟。雖有鱗鴻錦素。奈事與心違。
●●●　○○●■　●○●　●○○■　○●○○●●　●●●○○
佳期難卜。擬解愁腸萬結。唯憑樽酒綠。望天涯、斷魂處。醉拍欄杆曲。
○○○■　●●○○●●　○○○●■　●○○　●○●　●●○○■</pre>
<p>此與周詞同，惟前後段第六句六字，第七句五字異。</p>
<p>又一體　雙調一百三字，前段十句六仄韻，後段九句五仄韻</p>
<div>趙彥端</div>
<pre>愛日。報疏梅動意。春前呼得。畫棟曉開壽域。度百和溫發。霜華無力。
●■　●○○●●　○○○■　●●●○●■　●●●○○　○○○■
斑衣翠袖人面。年年照酒色。環四座、璧月瓊枝。恍然江縣擬鄉國。
○○●●○●　○○●●■　○●●　●●○○　●○○●●○■
聞道撫、東岩舊跡。又殊勝、謝家清逸。知與桃花笑了。定何似青鳥。
○●●　○○●■　●○●　●○○■　○●○○●●　●○●○●
層城消息。他年妙高峰上。優曇會堪折。擁輕軒、未妨遊戲。看取朱輪十。
○○○■　○○●○○●　○○●○■　●○○　●○○●　●●○○■</pre>
<p>此詞前後段第六、七句與蔡詞同，惟前段起句添一字，破作兩句，又藏一短韻，第三句又多押一韻，後段第八句又添一字異。</p>
<p>又一體　雙調一百四字，前段十句六仄韻，後段九句五仄韻</p>
<div>趙彥端</div>
<pre>注目。正江湖浩蕩。煙雲離屬。美人衣蘭佩玉。澹秋水凝神。陽春翻曲。
●■　●○○●●　○○○■　●○●○●■　●○●○○　○○○■
烹鮮坐嘯。清淨五千言自足。橫劍氣、南斗光中。浩然一醉引雙鹿。
○○●●　○●●○○●■　○●●　○●○○　●○●●●○■
回雁未歸書未續。夢草處、舊芳重綠。誰憶瀟湘歲晚。為喚起長風。
○●●○○●■　●●●　●○○■　○●○○●●　●●●○○
吹飛黃鵠。功名異時。圯上家傳謝寵辱。待封留、拜公堂下。願授我、長生籙。
○○○■　○○●○　○●○○●●■　●○○　●○○●　●●●　○○■</pre>
<p>此與〔愛日〕詞同，惟前後段第六、七句，仍照周詞填，又換頭句不作上三下四句法，結句又添一字，作折腰句法異。汲古閣本，後段結句仍作五字，今從《花草粹編》校定。</p>
<p>又一體　雙調一百四字，前後段各十句，五仄韻</p>
<div>趙彥端</div>
<pre>端有恨。留春無計。花飛何速。檻外青青翠竹。鎮高節淩雲。清陰常足。
○●●　○○○●　○○○■　●●○○●■　●○●○○　○○○■
春寒風袂。帶雨穿窗如利鏃。催處處、燕巧鶯慵。幾聲鉤輈叫雲木。
○○○●　●●○○○●■　○●●　●●○○　●○○○●○■
看波面、垂楊蘸綠。最好是、風梳煙沐。陰重熏簾未捲。正泛乳新芽。
●○●　○○●■　●●●　○○○■　○●○○●●　●●●○○
香飄清馥。新詩惠我。開卷醒然欣再讀。歎詞章。過人華麗。擲地勝如金玉。
○○○■　○○●●　○●○○○●■　●○○　●○○●　●●●○○■</pre>
<p>此與〔注目〕詞同，惟前段起句三字，第二句四字異。　以上六詞及周詞別首，俱押入聲韻，當是體例，填者須遵之。《詞律》云，此調〔何速〕用平仄，〔翠竹〕用去仄，〔常足〕用平仄，〔利鏃〕用去仄，〔雲木〕用平仄，〔蘸綠〕用去仄，〔煙沐〕用平仄，〔未捲〕用去仄，〔清馥〕用平仄，〔再讀〕用去仄，〔金玉〕用平仄，其所論平仄頗細，並錄之。<br>
</p>
</body>
</html>
