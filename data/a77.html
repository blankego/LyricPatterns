<html>
<head>
<title>長命女</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。杜佑《理道要訣》：《長命女》在林鐘羽，時號《平詞》，今俗呼《高平調》。《碧雞漫志》：《長命女令》，前七拍，後九拍，屬仙呂調。按，仙呂調即夷則羽，皆羽聲也。和凝詞名《薄命女》。</p>
<p>雙調三十九字，前段三句三仄韻，後段四句三仄韻</p>
<div>馮延巳</div>
<pre>春日宴。綠酒一杯歌一遍。再拜陳三願。
○●■　◎●◎○○●■　◎●○○■
一願郎君千歲。二願妾身長健。三願如同樑上燕。歲歲長相見。
●◎○○⊙●　◎●◎○⊙■　⊙●⊙○○●■　●●○○■</pre>
<p>和凝詞，前段第二句〔宮漏穿花聲繚繞〕，宮字、穿字俱平聲；第三句〔窗裏星光少〕，窗字平聲；後段第一句〔冷霞寒侵帳額〕，霞字平聲，帳字仄聲；第二句〔殘月光沈樹杪〕，殘字、光字俱平聲，樹字仄聲；第三句〔夢斷錦帷空悄悄〕，夢字、錦字俱仄聲。譜內可平可仄據此。</p>
</body>
</html>
