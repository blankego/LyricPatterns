<html>
<head>
<title>滴滴金</title>
<meta http-equiv="Content-Type" content="text/html; charset=utf-8">
</head>

<body>

<p>蔣氏《九宮譜目》，入黃鐘宮。</p>
<p>雙調五十字，前後段各四句，三仄韻</p>
<div>李遵勖</div>
<pre>帝城五夜宴遊歇。殘燈外、看殘月。都來猶在醉鄉中。聽更漏初徹。
◎○◎●◎○■　⊙⊙◎　●○■　⊙⊙○◎●⊙○　●○◎○■
行樂已成閒話說。如春夢、覺時節。大家同約探春行。問甚花先發。
⊙◎◎⊙○◎■　⊙○◎　●○■　◎⊙○◎●○○　●◎○○■</pre>
<p>此調以此詞及晏詞為正體，若楊詞之押韻參差，宋媛孫氏詞之添字，皆變體也。按，《中吳紀聞》內一詞，前後段第二句〔引得都來胡道〕、〔都叫一時閑了〕，俱不作折腰句法，因屬謔詞不列。譜內可平可仄，悉參下諸詞。</p>
<p>又一體　雙調五十字，前後段各四句，四仄韻</p>
<div>晏殊</div>
<pre>梅花漏泄春消息。柳絲長、草芽碧。不覺星霜鬢邊白。念時光堪惜。
○○●●○○■　●○○　●○■　●●○○●○■　●○○○■
蘭堂把酒留佳客。對離筵、駐行色。千里音塵便疏隔。合有人相憶。
○○●●○○■　●○○　●○■　○●○○●○■　●●○○■</pre>
<p>此與李詞同，惟前後段第三句，俱押韻異。</p>
<p>又一體　雙調五十字，前段四句四仄韻，後段四句三仄韻</p>
<div>楊無咎</div>
<pre>相逢未盡論心素。早容易、背人去。憶得歌翻腸斷句。更惺惺言語。
○○●●○○■　●○●　●○■　●●○○○●■　●○○○■
萋萋芳草迷南浦。正風吹、打船雨。靜聽愁聲夜無眠。到水村何處。
○○○●○○■　●○○　●○■　●●○○●○○　●●○○■</pre>
<p>此即晏詞體，惟後段第三句不押韻。楊詞別首，前段第三、四句〔表裏冰清誰與比，占無雙兩地〕，後段第三、四句〔歲歲今朝捧瑤觴，勸南園桃李〕，一押韻、一不押韻，正與此同。</p>
<p>又一體　雙調五十一字，前後段各四句，三仄韻</p>
<div>孫道絢</div>
<pre>月光飛入林前屋。風策策、度庭竹。夜半江城擊柝聲。動寒梢棲宿。
●○○●○○■　○●●　●○■　●●○○●●○　●○○○■
等閒老去年華促。只有江梅伴幽獨。夢繞夷門舊家山。恨驚回難續。
●○●●○○■　●●○○●○■　●●○○●○○　●○○○■</pre>
<p>此與李詞同，惟後段第二句添一字，作七字句異。</p>
</body>
</html>
