<html>
<head>
<title>喜朝天</title>
<meta http-equiv="Content-Type" content="text/html; charset=utf-8">
</head>

<body>

<p>調見張先詞集，送蔡襄還朝作。按，唐教坊有《朝天曲》，《宋史‧樂志》有越調《朝天樂》曲，此蓋借舊曲名，翻新聲也。</p>
<p>雙調一百一字，前段十句五平韻，後段十句四平韻</p>
<div>張先</div>
<pre>曉雲開。睨仙館陵虛。步入蓬萊。玉宇瓊甃。對青林近。歸鳥徘徊。
●○□　●○●○○　●●○□　●●○●　●○○●　○●○□
風月從今清暑。帶江山野色助詩才。蕭鼓宴、璿題寶字。浮動持杯。
○●○○⊙●　●○○◎◎●○□　○●●　⊙○◎●　○●○□
天多送目無際。識渡舟帆小。時見潮回。故國千里。共十萬室。日日春台。
○○●●○●　●●○○●　○●○□　●●○●　●●●●　●●○□
睢社朝京未遠。正和羹、民口渴鹽梅。佳景在、吳儂還望。分閫重來。
⊙●○○●●　●○⊙　○◎●○□　○◎●　○○○●　⊙●○□</pre>
<p>此調創自此詞，應以此詞為正體，若晁詞之添字，乃變格也。此詞只有晁詞可校，譜內可平可仄悉參之。</p>
<p>又一體　雙調一百三字，前段十句五平韻，後段十句四平韻</p>
<div>晁補之</div>
<pre>眾芳殘。海棠正輕盈。綠鬢朱顏。碎錦繁繡。更柔柯映碧。纖縐勻殷。
●○□　●○●○○　●●○□　●●○●　●○○●●　○●○□
誰與將紅間白。採熏籠、仙衣覆斑斕。如有意、淡妝濃抹。斜倚欄杆。
○●○○●●　●○○　○○●○□　○●●　●○○●　○●○□
妖饒向晚春後。慣困敧晴景。愁怕朝寒。縱有狂雨。便離披瘦損。不奈幽閒。
○○●●○●　●●○○●　○●○□　●●○●　●○○●●　●●○□
素李來禽總俗。謾遮映、終羞格疏頑。誰采顧、斜風教舞。月下庭間。
●●○○●●　●○●　○○●○□　○○●　○○○●　●●○□</pre>
<p>此與張詞同，惟前後段第五句，各添一字異。</p>
</body>
</html>
