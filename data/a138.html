<html>
<head>
<title>喜遷鶯</title>
<meta http-equiv="Content-Type" content="text/html; charset=utf-8">
</head>

<body>

<p>此調有小令、長調兩體。小令起于唐人，《太和正音譜》註：黃鐘宮。因韋莊詞有〔鶴沖天〕句，更名《鶴沖天》；和凝詞有〔飛上萬年枝〕句，名《萬年枝》；馮延巳詞有〔拂面春風長好〕句，名《春光好》；宋夏竦詞名《喜遷鶯令》；晏幾首詞名《燕歸來》；李德載詞有〔殘臘裏、早梅芳〕句，名《早梅芳》。長調起于宋人，《梅溪集》註：黃鐘宮。《白石集》註：太簇宮，俗名中管高宮。江漢詞一名《烘春桃李》。</p>
<p>雙調四十七字，前段五句四平韻，後段五句兩仄韻、兩平韻</p>
<div>韋莊</div>
<pre>街鼓動。禁城開。天上探人回。鳳銜金榜出雲來。平地一聲雷。
⊙◎●　●○□　⊙●●○□　◎○⊙●●○□　○●●○□
鶯已遷。龍已化。一夜滿城車馬。家家樓上簇神仙。爭看鶴沖天。
⊙◎○　○◎■　◎●◎○⊙■　⊙○⊙●●○□換⊙◎●⊙□</pre>
<p>唐人填此調者，換頭下二句例押仄韻，惟後結押平韻。或有異同，及前段第二句、後段第一句，或押韻，或不押韻耳。若毛詞之後結亦押仄韻，宋張元幹詞之全押平韻，皆變格也。此詞兩結，各用平韻，韋詞別首亦然。周邦彥二詞、李德載二詞，俱照此填。和凝詞，後段第三句〔紅日漸長一線〕，紅字平聲，一字仄聲，譜內據之，餘參後詞。惟馮詞首二句，平仄全異，因不參校入譜。</p>
<p>又一體　雙調四十七字，前段五句三平韻，後段五句兩仄韻、兩平韻</p>
<div>馮延巳</div>
<pre>霧朦朦。風淅淅。楊柳帶疏煙。飄飄輕絮滿南園。牆下草芊綿。
●○○　○●●　○●●○□　○○○●●○□　○●●○□
燕初飛。鶯已老。拂面春風長好。相逢攜酒且高歌。人生得幾何。
●○○　○●■　●●○○○■　○○○●●○□換○○●●□</pre>
<p>此詞前段第二句不用韻異，馮詞別首亦然。晏殊〔燭飄花〕、〔曙河低〕二詞，照此填。</p>
<p>又一體　雙調四十七字，前段五句四平韻，後段五句兩仄韻、兩平韻</p>
<div>薛昭蘊</div>
<pre>金門曉。玉京春。駿馬驟輕塵。樺煙深處白衫新。認得化龍身。
○○●　●○□　●●●○□　●○○●●○□　●●●○□
九陌喧。千門啟。滿袖桂香風細。杏園歡宴曲江濱。自此占芳辰。
●●○　○○■　●●●○○■　●○○●●○□　●●●○□</pre>
<p>此詞後結，即押前段平韻，薛詞三首皆然。許棐〔鳩雨細〕詞，照此填。</p>
<p>又一體　雙調四十七字，前段五句四平韻，後段五句三仄韻、兩平韻</p>
<div>南唐李煜</div>
<pre>曉月墜。宿煙微。無語枕頻敧。夢回芳草思依依。天遠雁聲稀。
●●●　●○□　○●●○□　●○○●●○□　○●●○□
啼鶯散。餘花亂。寂寞畫堂深院。片紅休掃盡從伊。留待舞人歸。
○○■　○○■　●●●○○■　●○○●●○□　○●●○□</pre>
<p>此詞換頭第一句用韻，後結即押前段平韻。和凝〔曉月墜〕詞、晏幾道〔蓮葉雨〕詞，夏竦〔霞散綺〕詞，照此填。按，晏殊〔風轉惠〕、〔歌斂黛〕二詞，換頭第一句，亦用韻，但後結不押前段平韻，歐陽修〔梅謝粉〕、〔花不謝〕二詞，正與晏同，註明不錄。</p>
<p>又一體　雙調四十七字，前段五句四平韻，後段五句三仄韻</p>
<div>毛文錫</div>
<pre>芳草景。曖晴煙。喬木見鶯遷。傅枝偎葉語關關。飛過綺叢間。
○●●　●○□　○●●○□　●○○●●○□　○●●○□
錦翼鮮。金毳軟。百囀千嬌相喚。碧紗窗曉怕聞聲。驚破鴛鴦暖。
●●○　○●■　●●○○○■　●○○●●○○　○●○○■</pre>
<p>此詞後段全押仄韻，唐宋詞中僅見此作。</p>
<p>又一體　雙調四十六字，前段五句四平韻，後段五句三平韻</p>
<div>張元幹</div>
<pre>文倚馬。筆如椽。桂殿早登仙。舊遊冊府記當年。袞繡合貂嬋。
○●●　●○□　●●●○□　●○●●●○□　●●●○□
慶天申。瞻玉座。鵷鷺正陪班。看君穩步過花磚。歸院引金蓮。
●○○　○●●　○●●○□　●○●●●○□　○●●○□</pre>
<p>此詞前後段全押平韻，即宋詞中，亦僅見此作。</p>
<p>又一體　雙調一百三字，前後段各十一句，五仄韻</p>
<div>康與之</div>
<pre>秋寒初勁。看雲路雁來。碧天如鏡。湘浦煙深。衡陽沙繞。風外幾行斜陣。
⊙○⊙■　●⊙◎◎⊙　◎⊙⊙■　⊙●○○　⊙⊙⊙◎　⊙●◎○○■
回首塞門何處。故國關河重省。漢使老。認上林欲下。徘徊清影。
⊙◎◎⊙⊙●　◎●⊙○⊙■　◎◎●　●◎⊙◎◎　⊙⊙⊙■
江南煙水暝。聲過小樓。燭暗金猊冷。送目鳴琴。裁詩挑錦。此恨此情無盡。
○⊙○◎■　⊙◎◎⊙　◎◎○○■　◎●⊙○　⊙⊙⊙◎　◎●◎⊙⊙■
夢想洞庭飛下。散入雲濤千頃。過盡也。奈杜陵人遠。玉關無信。
◎◎◎⊙⊙●　◎●⊙○⊙■　◎◎●　●◎⊙⊙◎　◎⊙⊙■</pre>
<p>長調以康詞及蔣詞為正體，其餘攤破句法，皆變體也。若姜夔詞之添字，自註高宮者，又與各家不同。前段第七句，王千秋詞〔靜久聲鳴檻竹〕，聲字平聲；第八句，王詞〔寄驛勝傳緘紙〕，勝字仄聲，程珌詞〔誰信千齡際遇〕，際詞仄聲；後段第一句，王千秋詞〔誰為停征騎〕，為字仄聲，征字平聲；第四句，黃機詞〔桃李陰邊〕，桃字平聲，何夢桂詞〔舊日沈腰〕，沈字仄聲；第六句，程珌詞〔須是人間紫府〕，須字、人字俱平聲，紫字仄聲；第七句，曹冠詞〔碁戰新來常勝〕，碁字、新字俱平聲，吳禮之詞〔巷陌笑聲不斷〕，不字仄聲。譜內據此，餘參後詞。
</p>
<p>又一體　雙調一百三字，前段十一句五仄韻，後段十二句一疊韻、四仄韻</p>
<div>蔣捷</div>
<pre>游絲纖弱。漫著意絆春。春難憑託。水暖成紋。雲晴生影。芳草漸侵裙幄。
○○○■　●●●●○　○○○■　●●○○　○○○●　○●●○○■
露添牡丹新豔。風擺鞦韆閑索。對此景。動高歌一曲。何妨行樂。
●○●○○○　○●○○○■　●●●　●○○●●　○○○■
行樂。君聽取。鶯囀綠窗。也似來相約。粉壁題詩。香街走馬。
○■疊○○●　○●●○　●●○○■　●●○○　○○●●
爭奈鬢絲輸卻。夢回晝長無事。聊倚欄杆斜角。
○●○○○■　●○●○○●　○●○○○■
翠深處。看悠悠幾點。楊花自落。
●○●　●○○●●　○○●■</pre>
<p>此詞換頭句用短韻，餘與康詞同。按，康詞換頭句本押韻，此用短韻疊上，句末即不更押。若高觀國詞〔轉盼，塵夢斷〕，則又押一韻，蔣詞別首〔別浦，雲斷處〕亦然，註明不錄。</p>
<p>又一體　雙調一百三字，前段十句五仄韻，後段十二句六仄韻</p>
<div>吳文英</div>
<pre>凡塵流水。正春在、絳闕瑤階十二。暖日明霞。天香盤錦。低映曉光梳洗。
○○○■　●○●　●●○○●■　●●○○　○○○●　○●●○○■
故園浣花沈恨。化作夭桃斜紫。困無力。倚欄杆。還倩東風扶起。
●●●○○●　●●○○○■　●○●　●○○　○●○○○■
公子。留意處。羅蓋牙籤。一一花名字。小扇翻歌。密圍留客。
○■　○●■　○●○○　●●○○■　●●○○　●○○●
雲葉翠溫羅綺。豔波紫金杯重。人倚妝台微醉。
○●●○○■　●○●○○●　○●○○○■
夜和露。剪殘枝。點點花心清淚。
●○●　●○○　●●○○○■</pre>
<p>此詞前段第二句，作三字一讀、下六字一句，又前後結各三字兩句、六字一句。吳詞別首〔江亭年暮〕詞、〔煙空白鷺〕詞皆然，吳禮之〔易〕、〔祓〕二詞，亦與此同。</p>
<p>又一體　雙調一百三字，前段十二句五仄韻，後段十三句五仄韻</p>
<div>趙長卿</div>
<pre>商飆輕透。動簾幕飛梧。亂飄庭甃。瑞氣氤氳。沉檀初爇。
○○○■　●○●○○　●○○■　●●○○　○○○●
煙噴寶台金獸。黃花美酒。天教占得。先他時候。
○●●○○■　○○●●　○○●●　○○○■
誕元老。慶有聲。此夕降生華胄。
●○●　●●○　●●●○○■
歡笑。宜稱壽。弦管鼎沸。宮商方頻奏。滿捧瑤卮。華堂歌舞。
○●　○○■　○●●●　○○○○■　●●○○　○○○●
拍轉金釵斜溜。朱顏綠鬢。殷勤深願。鎮長如舊。
●●○○○■　○○●●　○○○●　●○○■
歎濱海。道難留。指日榮遷飛驟。
●○●　●○○　●●○○○■</pre>
<p>此詞前後段第七、八句，攤破六字兩句，作四字三句，與各家不同。按，此詞前後段兩結，各三字兩句、六字一句，正與吳文英詞同。《詞律》乃於前結，以〔慶有聲此夕〕五字為一句，〔降生華胄〕四字為一句，後結則以〔道難留指日榮遷飛驟〕九字為一句，不可從。</p>
<p>又一體　雙調一百三字，前段十一句五仄韻，後段十二句六仄韻</p>
<div>史達祖</div>
<pre>月波凝滴。望玉壺天近。了無塵隔。翠眼圈花。冰絲織練。
●○○■　●●○○●　●○○■　●●○○　○○●●
黃道寶光相直。自憐詩酒瘦。難應接、許多春色。
○●●○○■　●○○●●　○●●　●○○■
最無賴。是隨香趁燭。曾伴狂客。
●○●　●○○●●　○●○■
蹤跡。漫記憶。老了杜郎。忍聽東風笛。柳院燈疏。梅廳雪在。
○■　●●■　●●●○　●●○○■　●●○●　○○●●
誰與細傾春碧。舊情拘未定。猶是學、當年遊歷。
○●●○○■　●○○●●　○●●　○○○■
怕萬一。誤玉人夜寒。窗際簾隙。
●●●　●●○●○　○●○■</pre>
<p>此詞前後段第七、八句，攤破六字兩句，作五字一句、七字一句，亦與諸家不同。</p>
<p>又一體　雙調一百五字，前段十一句六仄韻，後段十二句七仄韻</p>
<div>姜夔</div>
<pre>玉珂朱組。又占了道人。林下真趣。窗戶新成。青紅猶潤。
●○○■　●●●●○　○●○■　○●○○　○○○●
雙燕為君胥宇。秦淮貴人第宅。問誰記、六朝歌舞。
○●●○○■　○○●○●●　○○●　●○○■
總付與。在柳橋花館。玲瓏深處。
●●■　●●○○●　○○○■
居士。閑記取。高臥未成。且種松千樹。覓句堂深。
○■　○●■　○●●○　●●○○■　●●○○
寫經窗靜。他日任聽風雨。列仙更教誰做。
●○○●　○●●○○■　●○●○○●
伴一院、雙成儔侶。世間住。且休將雞犬。雲中飛去。
●●●　○○○■　●○■　●○○○●　●○○■</pre>
<p>此詞前後段第八句，各添一字，作七字句，兩結又多押一韻，自註太簇宮，俗名中管高宮。按，大呂宮為高宮，太簇宮與大呂宮同，字譜故名中管高宮，但宮調失傳，其義則不可考矣。</p>
<p>又一體　雙調一百三字，前後段各十一句，四仄韻</p>
<div>《梅苑》無名氏</div>
<pre>南枝向暖。乍秀出庾嶺。梅英初吐。玉頰輕勻。瓊腮淡抹。
○○●●　●●●●●　○○○■　●●○○　○○●●
姑射冰容相許。幾回立馬凝佇。影映寒光霜妒。
○●○○○■　●○●●○●　●●○○○■
拌盡占。在百花頭上。嚴冬獨步。
○●●　●●○○●　○○●■
芳華春意早。昨夜一番。雪裏開無數。萬蕊千稍。鉛堆粉汙。
○○○●●　●●●○　●●○○■　●●○○　○○●●
總是化工偏賦。月明暗香浮動。休使龍吟聲苦。
●●●○○■　●○●○○●　○○○○○■
且留取。待時時頻倚。欄杆重顧。
●○●　●○○○●　○○○■</pre>
<p>此與康詞同，惟前後段起句不用韻異。</p>
<p>又一體　雙調一百三字，前段十一句五仄韻，後段十二句六仄韻</p>
<div>江漢</div>
<pre>升平無際。慶八載相業。君臣魚水。鎮撫風稜。調燮精神。
○○○■　●●●●●　○○○■　●●○○　○●○○
合是聖朝房魏。鳳山政好。還被畫轂朱輪催起。
●●●○○■　●○●●　○●●●○○○■
按錦轡。映玉帶金魚。都人爭指。
●●●　●●●○○　○○○■
丹陛。常注意。追念裕陵。元佐今無幾。繡袞香濃。
○■　○●■　○●●○　○●○○■　●●○○
鼎槐風細。榮耀滿門朱紫。四方具瞻師表。盡道夔足矣。
●○○●　○●●○○■　●○●○○●　●●●○■
運化筆。又管領一年年。烘春桃李。
●●●　●●●●○○　○○○■</pre>
<p>此亦康、蔣二詞體，惟前段第七句四字、第八句八字異。</p>
<p>又一體　雙調一百三字，前段十二句五仄韻，後段十一句五仄韻</p>
<div>蔡伸</div>
<pre>素娥呈瑞。正慘慘暮寒。同雲千里。剪水飛花。漸漸瑤英。
●○○■　●●●●○　○○○■　●●○○　●●○○
密灑翠筠聲細。邃館靜深。金鋪半掩。重簾垂地。
●●●○○■　●●●○　○○●●　○○○■
明窗外。伴疏梅瀟灑。玉肌香膩。
○○●　●○○○●　●○○■
幽人當此際。醒魂照影。漏永愁無寐。強拊清樽。慵添寶鴉。
○○○●■　●○●●　●●○○■　●●○○　○○●●
誰會默然情味。幸有賞心人。奈咫尺、重門深閉。
○●●○○■　●●●○○　●●●　○○○■
今夜裏。莫忍教孤負。濃香鴛被。
○●●　●●○○●　○○○■</pre>
<p>此亦康詞體，惟前段第七、八句，作四字三句，後段第七、八句，作五字一句、七字一句異。按，江詞、蔡詞句讀參差，不足為法，譜內採入，聊以備體。</p>
<p>又一體　雙調一百二字，前段十一句五仄韻，後段十句四仄韻</p>
<div>《梅苑》無名氏</div>
<pre>臘殘春未。正候館梅開。牆陰雪裏。冷豔凝寒。孤根回暖。
●○○■　●●●○○　○○●■　●●○○　○○○●
昨夜一枝春至。素苞暗香浮動。別有風流標致。
●●●○○■　●○●○○●　●●○○○■
謝池月。最相宜。疏影橫斜臨水。
●○●　●○○　○●○○○■
誰為傳驛隴上。故人不見今千里。寄與東君。從教知人。
○●○●●●　●○●●○○■　●●○○　○○○○
別後歲寒清意。亂山萬疊何在。但有飛雲天際。故園好。
●●●○○■　●○●●○●　●●○○○■　●○●
早歸來。休戀繁花濃李。
●○○　○●○○○■</pre>
<p>此詞換頭作六字一句、七字一句，與各家異。</p>
<p>又一體　雙調一百三字，前段十二句五仄韻，後段十一句四仄韻</p>
<div>《梅苑》無名氏</div>
<pre>瓊姿冰體。料瑩光乍傳。廣寒宮裏。北陸寒深。南園春早。
○○○■　●○○●○　●○○■　●●○○　○○○●
此後萬花方起。剪霞鬥萼。裁雲砌蕊。天與高致。太瀟灑。
●●●○○■　●○●●　○○●●　○●○■　●○●
最宜雪宜月。宜亭宜水。
●○●○●　○○○■
好是天涯庾嶺上。萬株浮動香千里。屏寫橫斜。鬟插垂嫋。
●●○○●●●　●○○●○○■　○●○○　○●○●
占盡秀骨清意。醉魂易醒。吟興信來。佳思無際。為傳語。
●●●●○■　●○●●　○●●○　○○○■　●○●
向東風。甘使無言桃李。
●○○　○●○○○■</pre>
<p>此詞換頭作七字兩句，與各家異。按，《梅苑》兩詞。亦是異體，但句讀較江、蔡二詞，稍覺齊整。至《詞律》收張元幹一詞，字多脫誤，無從校對，刪之。</p>
</body>
</html>
