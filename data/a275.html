<html>
<head>
<title>鵲橋仙</title>
<meta http-equiv="Content-Type" content="text/html; charset=utf-8">
</head>

<body>

<p>此調有兩體，五十六字者始自歐陽修，因詞中有〔鵲迎橋路接天津〕句，取為調名。周邦彥詞名《鵲橋仙令》，《梅苑》詞名《憶人人》，韓淲詞，取秦觀詞句，名《金風玉露相逢曲》，張輯詞，有〔天風吹送廣寒秋〕句，名《廣寒秋》。元高拭詞注：仙呂調。八十八字者始自柳永，《樂章集》注云：歇指調。</p>
<p>雙調五十六字，前後段各五句，兩仄韻</p>
<div>歐陽修</div>
<pre>月波清霽。煙容明淡、靈漢舊期還至。鵲迎橋路接天津。映夾岸、星榆點綴。
◎○⊙●　⊙○⊙●　⊙●◎○⊙■　◎○⊙●●○○　◎◎●　⊙○⊙■
雲屏未捲。仙雞催曉。腸斷去年情味。多應天意不教長。恁恐把、歡娛容易。
⊙○◎●　⊙○⊙●　⊙●◎○⊙■　⊙○⊙●●○○　◎◎●　⊙○⊙■</pre>
<p>此調多賦七夕，以此詞為正體，餘俱從此偷聲、添字也。譜內可平可仄，俱參後詞，故不復注。按，曾覿詞，前段結句〔滿座賓朋俄弁側〕，不作上三下四句法；又，向子諲詞，前段第一、二句〔合巹風流，擘釵情態〕，平仄全異，此亦偶誤，不必從。</p>
<p>又一體　雙調五十六字，前後段各五句，三仄韻</p>
<div>盧炳</div>
<pre>餘霞散綺。明河翻雪。隱隱鵲橋初結。牛郎織女乍逢迎。卻勝似、人間歡悅。
○○●●　○○○■　●●●○○■　○○●●●○○　●●●　○○○■
一宵相會。經年離別。此語真成浪說。細思怎得似嫦娥。常獨宿、廣寒宮闕。
●○○●　○○○■　●●○○●■　●○●●●○○　○●●　●○○■</pre>
<p>此與歐詞同，惟前後段第二句，俱押韻異。按，元好問〔梨花春暮〕詞，張埜〔瓊林纖弱〕詞，滕賓〔斜陽一抹〕詞，第二句俱押韻，正與此同。</p>
<p>又一體　雙調五十六字，前後段各五句，四仄韻</p>
<div>辛棄疾</div>
<pre>溪邊白鷺。來吾告汝。溪裏魚兒堪數。主人憐汝汝憐魚。要物我、欣然一趣。
○○●■　○○●■　○●○○○■　●○○●●○○　●●●　○○●■
白沙遠浦。青泥別渚。剩有蝦跳鰍舞。聽君飛去飽時來。看頭上、風吹一縷。
●○●■　○○●■　●●○○○■　●○○●●○○　●○●　○○●■</pre>
<p>此亦與歐詞同，惟前後段第一、二句，俱押韻異。按，辛詞別首〔松岡避暑〕詞，曹伯啟〔杜鵑聲訴〕詞，劉因〔紇干生處〕詞，第一、二句俱押韻，正與此同。</p>
<p>又一體　雙調五十八字，前後段各五句，兩仄韻</p>
<div>辛棄疾</div>
<pre>少年風月。少年歌舞。老去方知堪羨。歎折腰、五鬥賦歸來。走下了、羊腸幾遍。
●○○●　●○○●　●●○○○■　●●○　●●●○○　●●●　○○●■
高車駟馬。金章紫綬。傳語渠儂穩便。問東湖、帶得幾多春。且看取、淩雲筆健。
○○●●　○○●●　○●○○●■　●○○　●●●○○　●●●　○○●■</pre>
<p>此校歐詞，前後段第四句各添一襯字，若減去〔歎〕字、〔問〕字，仍是歐詞體也。按，趙師俠詞，前段第四句〔摩孩羅、荷葉傘兒輕〕，亦多一字。</p>
<p>又一體　雙調五十七字，前後段各五句，兩仄韻</p>
<div>黃庭堅</div>
<pre>八年不見。清都絳闕。望銀漢、溶溶漾漾。年年牛女恨風波。算此事、人間天上。
●○●●　○○●●　●○●　○○●■　○○○●●○○　●●●　○○○■
野麋豐草。江鷗遠水。老去唯便疏放。百錢端往問君平。早晚具、歸田小舫。
●○○●　○○●●　●●○○○■　●○○●●○○　●●●　○○●■</pre>
<p>此校歐詞，前段第三句添一襯字，若減去〔望〕字，即歐詞體也。</p>
<p>又一體　雙調五十八字，前後段各五句，三仄韻</p>
<div>方嶽</div>
<pre>今朝念九。明朝初一。怎欠個、秋崖生日。客中情緒老天知。道這月不消三十。
○○●●　○○○■　●●●　○○○■　●○○●●○○　●●●●○○■
春盤縷菜。春缸搖碧。便擬做、梅花消息。雪邊試問是耶非。笑今夕不知何夕。
○○●●　○○○■　●●●　○○○■　●○●●●○○　●○●●○○■</pre>
<p>此校歐詞，前後段第三句各多一字，又前後段第二句俱押韻異。</p>
<p>又一體　雙調八十八字，前段十句四仄韻，後段八句七仄韻</p>
<div>柳永</div>
<pre>屆征途。攜書劍。迢迢匹馬東歸去。慘離懷。嗟少年易分難聚。
●○○　○○●　○○●●○○■　●○○　○●○●○○■
佳人方恁繾綣。便忍分鴛侶。當媚景。算密意幽歡。盡成輕負。
○○○●●●　●●○○■　○●○　●●●○○　●○○■
此際寸腸萬緒。慘愁顏、斷魂無語。和淚眼、片時幾番回顧。
●●●○●■　●○○　●○○■　○●●　●○●○○■
傷心脈脈誰訴。但黯然凝佇。暮煙寒雨。望秦樓何處。
○○●●○■　●●○○■　●○○■　●○○○■</pre>
<p>此詞句韻，與《鵲橋仙令》不同，蓋慢詞體也。因調名同，故為類列，亦無宋詞別首可校。《詞律》誤從汲古閣本，前段第三句少一字，今從《花草粹編》增定。<br>
</p>
</body>
</html>
