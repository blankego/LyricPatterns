<html>
<head>
<title>謝池春</title>
<meta http-equiv="Content-Type" content="text/html; charset=utf-8">
</head>

<body>

<p>李石詞，名《風中柳》；《高麗史》無名氏詞，名《風中柳令》；孫道絢詞，名《玉蓮花》；黃澄詞，名《賣花聲》。</p>
<p>雙調六十六字，前後段各六句四仄韻</p>
<div>陸游</div>
<pre>賀監湖邊。初繫放翁歸棹。小園林、時時醉倒。
◎●○○　⊙●●○○■　●○○　○○●■
春眠驚起。聽啼鶯催曉。歎功名、誤人堪笑。
⊙○⊙●　●⊙○○■　●⊙○　●○○■
朱橋翠徑。不許京塵飛到。掛朝衣、東歸欠早。
○○●●　●●⊙○○■　●○○　○○●■
連宵風雨。捲殘紅如掃。恨樽前、送春人老。
○○⊙●　●○○○■　●○⊙　●○○■</pre>
<p>此調以此詞為正體，若劉詞、無名氏詞之減字，皆變體也。此詞前後段第五句，例作上一下四句法，宋詞中無一異者。又，宋人以換頭為過變，故此詞前後段起句，平仄不同，遍考宋詞，募不皆然，惟孫道絢詞，前句〔消減芳容〕，後句〔利鎖名韁〕，偶然相同，不必從也。至詞中前後段第三句，宋詞俱用仄平平平平仄仄，惟《高麗史》無名氏詞，與此小異，因採以備體，原非定格，填者亦審之。前段第一、二句，李石詞〔煙雨池塘，綠影乍添春漲〕，煙字平聲，綠字仄聲；第四、五句，黃澄詞〔畫樓睡起，正眼橫秋水〕，睡字、眼字俱仄聲；結句，李石詞〔似玉人瘦時模樣〕，玉字仄聲；後段第四、五句，李詞〔重門靜院，度香風屏障〕，靜字仄聲；結句，孫道絢詞〔莫辜負鳳幃人老〕，負字仄聲。俱與此詞平仄平仄小異，譜內據此，餘參劉詞。</p>
<p>又一體　雙調六十四字，前後段各六句，五仄韻</p>
<div>劉因</div>
<pre>我本漁樵。不是白駒空谷。對西山、悠然自足。北窗疏竹。
●●○○　●●●○○■　●○○　○○●■　●○○■
南窗叢菊。愛村居、數間茅屋。
○○○■　●○○　●○○■
風煙草屨。滿意一川平綠。問前溪、今朝酒熟。幽禽歌曲。
○○●●　●●●○○■　●○○　○○●■　○○○■
清泉琴築。欲歸來、故人留宿。
○○○■　●○○　●○○■</pre>
<p>此與陸詞同，惟前後段第四句俱押韻，第五句各減一字異。</p>
<p>又一體　雙調六十四字，前後段各六句，四仄韻</p>
<div>《高麗史‧樂志》無名氏</div>
<pre>愛鬢雲長。惜眉山翠。乍相見、一時眠起。
●●○○　●○○■　●○●　●○○■
為伊尚未欲。將言相戲。早樽前、會人深意。
●○●●●　○○○■　●○○　●○○■
霎時間阻。眼兒早、巴巴地。便也解、封題相寄。
●○●●　●○●　○○■　●●●　○○○■
怎生是欸曲。終成連理。管勝如、舊來識底。
●○●●●　○○○■　●●○　●○●■</pre>
<p>此亦與陸詞同，惟前段第二句減二字，後段第二句句法折腰，前後段第四句五字、第五句四字異。</p>
</body>
</html>
