<html>
<head>
<title>瑞龍吟</title>
<meta http-equiv="Content-Type" content="text/html; charset=utf-8">
</head>

<body>

<p>黃昇云：此調前兩段，雙拽頭，屬正平調，後一段犯大石調，〔歸騎晚〕以下，仍屬正平調也。</p>
<p>三段一百三十三字，前兩段各六句、三仄韻，後一段十七句九仄韻</p>
<div>周邦彥</div>
<pre>章台路。還是褪粉梅梢。試花桃樹。愔愔坊陌人家。定巢燕子。歸來舊處。
⊙○■　○●●●○○　●○⊙■　○○⊙●⊙○　◎○●●　○○●■
黯凝佇。因念個人癡小。乍窺門戶。侵晨淺約宮黃。障風映袖。盈盈笑語。
●○■　⊙●●○○●　●○⊙■　○○◎●○○　◎○◎●　○○●■
前度劉郎重到。訪鄰尋里。同時歌舞。唯有舊家秋娘。聲價如故。
○●○○○●　●○⊙●　⊙○○■　⊙●●⊙○○　○●○■
吟箋賦筆。猶記燕台句。知誰伴、名園露飲。東城閒步。事與孤鴻去。
○⊙◎●　●○○○■　○○●　○○◎●　○○⊙■　●●○○■
探春儘是。傷離意緒。官柳低金縷。
●○●●　○○●■　⊙●○○■
歸騎晚。纖纖池塘飛雨。斷腸院落。一簾風絮。
○●●　○○⊙○○■　◎○●●　◎○⊙■</pre>
<p>此調以此詞為正體，方千里、楊澤民、陳允平，俱有和詞。吳文英別首及張翥詞，俱照此填。若翁詞之後段第四句、第十五句不作拗體，另為一格，不參校入譜。前段第三句，吳詞別首〔住船繫柳〕，繫字仄聲；中段第二句，〔筆底離情多少〕，筆字仄聲；第五句，方詞〔消凝悵望〕，消字平聲，吳詞〔露黃迷漫〕，迷字平聲；後段第三句，〔一宵歌酒〕，一字仄聲；第四句，楊詞〔可謂望風知心〕，可字仄聲；第六句，〔猶殢香玉〕，殢字仄聲，香字平聲；第七句，張詞〔總是關心句〕，總字仄聲；第十三句，吳詞〔莫唱朱櫻口〕，莫字仄聲。譜內可平可仄據此，餘校下吳、陳二詞。按，此詞後段第十一句〔探春儘是〕，探字有平仄兩音，歷查宋、元諸詞，此處俱用仄聲字填，不可誤作平聲。</p>
<p>又一體　三段一百三十三字，前兩段各六句、三仄韻，後一段十八句九仄韻</p>
<div>吳文英</div>
<pre>大溪面。遙望繡羽沖煙。錦梭飛練。桃花三十六陂。鮫宮睡起。嬌雷乍轉。
●○■　○●●●○○　●○○■　○○○●●○　○○●●　○○●■
去如箭。催趁戲旗遊鼓。素瀾雪濺。東風冷濕蛟腥。澹陰送晝。輕霏弄晚。
●○■　○●●○○●　●○●■　○○●●○○　●○●●　○○●■
洲上青蘋生處。鬥春不管。懷沙人遠。殘日半開。一川花影零亂。
○●○○○●　●○●●　○○○■　○●●○　●○○●○■
山屏醉纈。連棹東西岸。欄杆倒。千紅妝靨。鉛香不斷。傍暝疏簾捲。
○○●●　○●○○■　○○●　○○○■　○○●■　●●○○■
翠漣皺淨。笙歌未散。簪柳嬌桃嫩。
●○●●　○○●■　○●○○●
猶自有玉龍。黃昏吹怨。重雲暗閣。春霏一片。
○●●●○　○○○■　○○●●　○○●■</pre>
<p>此即周詞體，惟後段第四句四字、第五句六字、第十五句五字、第十六句四字異。或謂周詞亦可以〔惟有舊家〕四字作一句，〔秋娘聲價如故〕六字作一句，查方千里和詞，〔追想向來歡娛，懷抱非故〕，楊澤民和詞，〔可謂望風知心，傾蓋如故〕，句法皆與周詞同，故知此詞，當另列一體也。</p>
<p>又一體　三段一百三十三字，前兩段各六句、三仄韻，後一段十八句九仄韻</p>
<div>陳允平</div>
<pre>長安路。還是燕乳鶯嬌。度簾遷樹。層樓十二欄杆。繡簾半捲。相思處處。
○○■　○●●●○○　●○○■　○○●●○○　●○●●　○○●■
漫憑佇。因念彩雲初到。鎖窗瓊戶。梨花猶怯春寒。翠羞粉怨。樽前解語。
●○■　○●●○○●　●○○■　○○○●○○　●○●●　○○●■
空有章台煙柳。瘦纖仍似。宮腰飛舞。憔悴暗覺文園。雙鬢非故。
○●○○○●　●○○●　○○○■　○●●●○○　○●○■
閑拈斷葉。重託段勤句。頻回首。河橋素約。津亭歸步。恨逐芳塵去。
○○●●　○●○○■　○○●　○○●●　○○○■　●●○○■
眩醉眼。盡遊絲亂緒。腸結愁千縷。
●●●　●○○●■　○●○○■
深院靜。東風落紅如雨。畫屏夢繞。一篝香絮。
○●●　○○●○○■　●○●●　●○○■</pre>
<p>此亦周詞體，惟後段第十二句三字，第十三句五字異。</p>
<p>又一體　三段一百三十二字，前兩段各六句、三仄韻，後一段十七句九仄韻</p>
<div>翁元龍</div>
<pre>清明近。還是遞趲東風。做成花訊。芳時一刻千金。半晴半雨。酬春未准。
○○■　○●●●○○　●○○■　○○●●○○　●○●●　○○●■
雁歸盡。數字向人慵寫。暗雲難認。西園猛憶逢迎。翠紈障面。花間笑隱。
●○■　●●●○○●　●○○■　○○●●○○　●○●●　○○●■
曲徑池蓮平砌。絳裙曾與。濯香湔粉。無奈燕幕鶯簾。輕負嬌俊。
●●○○○●　●○○●　●○○■　○●●●○○　○●○■
青榆巷陌。踏馬紅成寸。十年夢。鞦韆弔影。襪羅塵褪。事往憑誰問。
○○●●　●●○○■　●○●　○○●●　●○○■　●●○○■
晝長病酒添新恨。煙冷斜陽暝。山黛遠。曲曲欄杆憑損。柳絲萬尺。半堤風緊。
●○●●○○■　○●○○■　○●●　●●○○○■　●○●●　●○○■</pre>
<p>此詞後段第九句用韻，與吳文英詞同，第十二句減一字，作七字句，與各體異。</p>
</body>
</html>
