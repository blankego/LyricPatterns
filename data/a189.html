<html>
<head>
<title>憶漢月</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。柳永詞名《望漢月》，《樂章集》注：正平調。</p>
<p>雙調五十字，前段四句三仄韻，後段四句兩仄韻</p>
<div>歐陽修</div>
<pre>紅豔幾枝輕嫋。早被東風開了。倚煙啼露為誰嬌。故惹蝶憐蜂惱。
○●●○○■　●●○○○■　●○○●●○○　●●●○○■
多情遊賞處。留戀向、綠叢千繞。酒闌歡罷不成歸。腸斷月斜人老。
○○○●●　○●●　●○○■　●○○●●○○　○●●○○■</pre>
<p>此調只有兩體，前後段結句，或六字、或七字，柳詞雖注宮調，然句讀參差，非正體也。此詞兩結句六字，無宋、元詞可校。</p>
<p>又一體　雙調五十字，前段四句三仄韻，後段四句兩仄韻</p>
<div>柳永</div>
<pre>明月明月明月。何事乍圓還缺。恰如年少洞房人。歡會依前離別。
○●○●○■　○●●○○■　●○○●●○○　○●○○○■
小樓憑欄處。正是去年時節。千里清光又依舊。奈夜永、厭厭人絕。
●○○●●　●●●○○■　○●○○●○●　●●●　○○○■</pre>
<p>此亦歐詞體，惟後段第二句減一字，作六字句，結句添一字，作七字句異。亦無宋、元人別詞可校。按，前段起句，疊用三明月，本系遊戲筆墨，無關體例，至第四字，月字仄聲，乃以入替平之法，若用上去，便不協律矣。</p>
<p>又一體　雙調五十二字，前後段各四句，三仄韻</p>
<div>杜安世</div>
<pre>紅杏一枝遙見。凝露粉愁香怨。吹開吹謝任春風。恨流鶯、不能拘管。
○●●○○■　⊙●●○○■　⊙○⊙●◎○○　●○⊙　●○○■
曲池連夜雨。綠水上、碎紅千片。直擬移來向深苑。任凋零、不孤雙眼。
◎○○●●　◎●●　●○○■　◎◎⊙⊙●○■　●⊙⊙　●○○■</pre>
<p>此詞兩結句各七字，後段第三句又押韻，晏殊〔千縷萬條〕詞，正與之同。晏詞，前段第三、四句〔謝娘春晚先多愁〕，先字平聲，〔更撩亂飛絮如雪〕，亂字仄聲；後段第二句〔長憶得醉中攀折〕，長字平聲；第三句〔年年歲歲好時節〕，上年字平聲，上歲字仄聲。譜內可平可仄據此，餘參李詞。</p>
<p>又一體　雙調五十二字，前後段各四句，三仄韻</p>
<div>李遵勖</div>
<pre>黃菊一叢臨砌。顆顆露珠裝綴。獨教冷落向秋天。恨東風、不曾留意。
○●●○○■　●●●○○■　●○●●●○○　●○○　●○○■
雕欄新雨霽。綠蘚上、亂鋪金蕊。此花開後更無花。願愛惜、莫同桃李。
○○○●■　●●●　○○○■　●○○●●○○　●●●　●○○■</pre>
<p>此與杜詞同，惟後段起句押韻，第三句不押韻異。</p>
</body>
</html>
