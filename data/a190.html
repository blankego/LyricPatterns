<html>
<head>
<title>西江月</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名。《樂章集》注：中呂宮。歐陽炯詞，有〔兩岸蘋香暗起〕句，名《白蘋香》；程珌詞，名《步虛詞》；王行詞，名《江月令》。</p>
<p>雙調五十字，前後段各四句，兩平韻、一協韻</p>
<div>柳永</div>
<pre>鳳額繡簾高捲。獸鐶朱戶頻搖。兩竿紅日上花梢。春睡懨懨難覺。
◎●◎○⊙●　◎○⊙●○□　◎○⊙●●○□　⊙●⊙○⊙◆協
好夢枉隨飛絮。閒愁濃勝香醪。不成雨暮與雲朝。又是韶光過了。
◎●◎○⊙●　⊙○⊙●○□　◎○◎●●○□　◎●⊙○◎◆協</pre>
<p>此調始於南唐歐陽炯，前後段兩起句，俱協仄韻，自宋蘇軾、辛棄疾外，填者絕少，故此詞必以柳詞為正體。沈伯時《樂府指迷》云：《西江月》第二句平聲韻，第四句就平聲切去押仄韻，如平聲押〔東〕字，仄聲須押〔董、凍〕字韻，不可隨意押入他韻。其說正與柳詞體合。若吳詞之兩段各韻，歐詞之添字，趙詞之不協韻，皆變體也。前段第四句，晏幾道詞〔曉鏡心情更懶〕，更字仄聲；後段第三句，司馬光詞〔笙歌散後酒微醒〕，笙字平聲；末句，歐陽炯詞〔猶占鳳樓春色〕，鳳字仄聲。譜內可平可仄據之，餘參下詞。</p>
<p>又一體　雙調五十字，前後段各四句，兩平韻、兩協韻</p>
<div>蘇軾</div>
<pre>點點樓頭細雨。重重江外平湖。當年戲馬會東徐。今日淒涼南浦。
●●○○●◆協○○○●○□　○○●●●○□　○●○○○◆協
莫恨黃花未吐。且教紅粉相扶。酒闌不必看茱萸。俯仰人間今古。
●●○○●◆協●○○●○□　●○●●●○□　●●○○○◆協</pre>
<p>此詞兩起句俱協仄韻，歐陽炯〔水上鴛鴦〕詞、辛棄疾〔貪數明朝〕詞，即此體也，其可平可仄，與柳詞同，故不復注。按，歐陽韻，以〔力、色〕協〔衣、眉、期、枝〕，蓋遵古韻〔陌、錫、職〕通〔寘、未〕，以四支無入聲也，不若蘇詞韻之〔虞、麌、遇〕本部三聲者為合法，故採蘇詞為譜。</p>
<p>又一體　雙調五十字，前後段各四句，兩平韻、一協韻</p>
<div>吳文英</div>
<pre>枝嫋一痕雪在。葉藏幾豆春濃。玉奴最晚嫁春風。來結梨花幽夢。
○●●○●●　●○●●○□　●○●●●○□　○●○○○◆協
香力添熏羅被。瘦肌猶怯冰綃。綠陰青子老溪橋。羞見東鄰嬌小。
○●○○○●　●○○●○□換●○○●●○□　○●○○○◆協</pre>
<p>此與柳詞同，惟前後段各韻異。周紫芝〔池面風翻〕詞，正與之合。</p>
<p>又一體　雙調五十一字，前後段各四句，兩平韻、兩仄韻</p>
<div>歐陽炯</div>
<pre>月映長江秋水。分明冷浸星河。淺沙汀上白雲多。雪散幾叢蘆葦。
●●○○○■　○○●●○□　●○○●●○□　●●●○○■
扁舟倒映寒潭裏。煙光遠罩輕波。笛聲何處響漁歌。兩岸蘋香暗起。
○○●●○○■　○○●●○□　●○○●●○□　●●○○●■</pre>
<p>此見《樽前集》，換頭句較〔水上鴛鴦〕詞多一字，但此詞押韻，又與諸家不同。按，古韻從無〔五歌〕通〔四寘〕之例，此蓋以〔葦、起〕押〔水、裏〕，〔多、歌〕押〔河、波〕也。唐人有間押之法，採以備體。</p>
<p>又一體　雙調五十六字，前後段各四句，三平韻</p>
<div>趙以仁</div>
<pre>夜半沙痕依約。雨餘天氣溟濛。起行微月遍池東。水影浮花、花影動簾櫳。
●●○○○●　●○○●○□　●○○●●○□　●●○○　○●●○□
量減難追醉白。恨長莫盡題紅。雁聲能到畫樓中。也要玉人、知道有秋風。
●●○○●●　●○●●○□　●○○●●○□　●●●○　○●●○□</pre>
<p>此詞兩結句，不協仄韻，又各添三字，作九字句，見周密《絕妙好詞》選本。宋、元人無填此者，採之以備一體。</p>
</body>
</html>
