<html>
<head>
<title>竹枝</title>
<meta http-equiv="Content-Type" content="text/html; charset=utf-8">
</head>

<body>

<p align="left">單調十四字，兩句兩平韻</p>
<div>皇甫松</div>
<pre>芙蓉並蒂竹枝一心連女兒。花侵隔子竹枝眼望穿女兒。
○○●●　　●○□　　　○○●●　　●○□</pre>
<p>《尊前集》載皇甫松《竹枝詞》六首，皆兩句體。平韻者五，仄韻者一。每句第二字，俱用平聲，餘字平仄不拘。所注竹枝、女兒、枝兒，協韻，乃歌時群相隨和之聲。猶採蓮之有舉棹年少也。按古樂府，江南弄等曲皆有和聲。如江南曲，和云〔陽春路，時使佳人度〕。龍笛曲，和云〔江南弄，真龍下翔鳳〕。採蓮曲，和云〔採蓮居，淥水好沾衣〕。亦各協韻。此其遺意耳。</p>
<p>又一體　單調十四字，兩句兩仄韻</p>
<div>皇甫松</div>
<pre>山頭桃花竹枝谷底杏女兒。兩花窈窕竹枝遙相映女兒。
○○○○　　●●■　　　●○●●　　○○■</pre>
<p>此首用仄韻。</p>
<p>又一體　單調二十八字，四句三平韻</p>
<div>孫光憲</div>
<pre>門前春水竹枝白蘋花女兒。　岸上無人竹枝小艇斜女兒。
○○○●　　●○□　　　　●●○○　　●●□
商女經過竹枝江欲暮女兒。　散拋殘食竹枝飼神鴉女兒。
○●○○　　○●●　　　　●○○●　　●○□</pre>
<p>此詞較皇甫松詞多兩句。按劉白竹枝詞，俱拗體七言絕句，此獨諧婉，且每句有和聲。 <br>
</p>
</body>
</html>
