<html>
<head>
<title>相思引</title>
<meta http-equiv="Content-Type" content="text/html; charset=utf-8">
</head>

<body>

<p>此調有兩體，四十六字者，押平聲韻，房舜卿詞名《玉交枝》，周紫芝詞名《定風波令》，趙彥端詞名《琴調相思引》；四十九字者，押仄聲韻，《古今詞話》無名氏詞名《鏡中人》。</p>
<p>雙調四十六字，前段四句三平韻，後段四句兩平韻</p>
<div>袁去華</div>
<pre>曉鑒胭脂拂紫綿。未忺梳掠髻雲偏。日高人靜。沈水嫋殘煙。
◎●○○◎●□　◎○⊙●●○□　◎○⊙●　⊙●●○□
春老菖蒲花未著。路長魚雁信難傳。無端風絮。飛到繡床邊。
⊙●⊙○○●●　◎○⊙●●○□　⊙○⊙●　⊙●●○□</pre>
<p>前段第一句，趙彥端詞〔曾躡姑蘇城上臺〕，曾字、城字俱平聲；第二句，趙與仁詞〔晴塵不動地衣平〕，明字平聲，不字仄聲；第三句，趙彥端詞〔幾回徙倚〕，徙字仄聲，劉仲尹詞〔羅敷猶小〕，羅字平聲；第四句，趙彥端詞〔月裏暮雲開〕，月字仄聲；後段第一句，趙彥端詞〔燕語自知懷舊壘〕，燕字、自字俱仄聲；第二句，〔水聲只解送行人〕，隻字仄聲，劉仲尹詞〔輕花吹隴麥初勻〕，輕字平聲；第三句，周紫芝詞〔斷霞消盡〕，斷字仄聲，房舜卿詞〔千鍾玉酒〕，玉字仄聲；第四句，許棐詞〔雨外一鳩啼〕，雨字仄聲。譜內可平可仄據此。</p>
<p>又一體　雙調四十九字，前段五句四仄韻，後段四句四仄韻</p>
<div>《梅苑》無名氏</div>
<pre>笑盈盈。香噴噴。姑射仙人風韻。天與肌膚常素嫩。玉面猶嫌粉。
●○○　○●■　○●⊙○○■　○●⊙○○●■　◎●○○■
斜倚小樓凝遠信。多少往來人恨。只恐乘春雲雨困。迤邐嬌容褪。
⊙●●○○●■　⊙●●○○■　◎●⊙○○●■　○●○○■</pre>
<p>《梅苑》無名氏詞二首，押仄聲韻，亦名《相思引》，雖與袁體迥別，因調名同，故為類列。《梅苑》詞別首，前段第三句〔瀟灑早梅猶嫩〕，早字仄聲；第四句〔香入夢魂殘酒醒〕，夢字仄聲。譜內可平可仄據此，餘參下詞。</p>
<p>又一體　雙調四十八字，前段五句四仄韻，後段四句四仄韻</p>
<div>《古今詞話》無名氏</div>
<pre>柳煙濃。梅雨潤。芳草綿綿離恨。花塢風來幾陣。羅袖沾香粉。
●○○　○●■　○●○○○■　○●○○●■　○●○○■
獨上小樓迷遠近。不見浣溪人信。何處笛聲飄隱隱。吹斷相思引。
●●●○○●■　●●●○○■　○●●○○●■　○●○○■</pre>
<p>此與〔笑盈盈〕詞同，惟前段第四句少一字異。</p>
</body>
</html>
