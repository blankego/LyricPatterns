<html>
<head>
<title>迎春樂</title>
<meta http-equiv="Content-Type" content="text/html; charset=utf-8">
</head>

<body>

<p>宋柳永詞注：林鐘商。元王行詞注：夾鐘商。</p>
<p>雙調五十二字，前段四句四仄韻，後段四句三仄韻</p>
<div>柳永</div>
<pre>近來憔悴人驚怪。為別後、相思煞。我前生、負你愁煩債。便苦恁、難開解。
◎○⊙●○○■　◎◎◎　⊙○■　●○○　●●○○■　◎●●　○○■
良夜永、牽情無奈。錦被裏、餘香猶在。怎得依前燈下。恣意憐嬌態。
⊙●●　⊙○⊙■　◎◎●　⊙○○■　●●○○⊙●　●●○○■</pre>
<p>後段第三句六字、結句五字，此體始于晏詞，因晏詞換頭句八字，宋人無照此填者，故取此詞作譜。其可平可仄，即參下晏、秦、楊三詞。</p>
<p>又一體　雙調五十三字，前段四句四仄韻，後段四句三仄韻</p>
<div>晏殊</div>
<pre>長安紫陌春歸早。嚲垂楊、染芳草。被啼鶯、語燕催清曉。正好夢、頻驚覺。
○○●●○○■　●○○　●○■　●○○　●●○○■　●●●　○○■
當此際、青樓臨大道。幽會處、兩情多少。莫惜明珠百琲。占取長年少。
○●●　○○○●■　○●●　●○○■　●●○○●●　●●○○■</pre>
<p>此與柳詞同，惟換頭句多一字，作八字句異。</p>
<p>又一體　雙調五十一字，前段四句四仄韻，後段四句三仄韻</p>
<div>秦觀</div>
<pre>菖蒲葉葉知多少。惟有個、蜂兒妙。雨晴紅粉齊開了。露一點、嬌黃小。
○○●●○○■　○●●　○○■　●○○●○○■　●●●　○○■
早是被、曉風力暴。更春共、斜陽俱老。怎得花香深處。作個蜂兒抱。
●●●　○○●■　●○●　○○○■　●●○○○●　●●○○■</pre>
<p>此與柳詞同，惟前段第三句減一字，作七字句異。</p>
<p>又一體　雙調五十一字，前段四句四仄韻，後段四句三仄韻</p>
<div>楊無咎</div>
<pre>新來特特更門地。都收拾、山和水。看明年、事事如意。迎福祿、俱來至。
○○●●○○■　○○●　○○■　●○○　●●○■　○●●　○○■
莫管明朝添一歲。盡同向、樽前沈醉。且共唱、迎春樂。祝母千秋歲。
●●○○○●■　●○●　○○○■　●●●　○○●　●●○○■</pre>
<p>此亦秦詞體，惟前段第三句作上三下四句法，後段第三句六字折腰，換頭句又不作上三下四句法異。</p>
<p>又一體　雙調五十一字，前段四句四仄韻，後段四句三仄韻</p>
<div>賀鑄</div>
<pre>雲鮮日嫩東風軟。雪初融、水清淺。低鬟舞按迎春遍。似飛動、釵頭燕。
⊙○●●○○■　●○○　●○■　⊙○◎●○○■　◎⊙●　○○■
漫折梅花曾寄遠。問誰為、倚樓淒怨。身伴未歸鴻。猶顧戀、江南暖。
◎●⊙○○●■　◎⊙●　●○○■　⊙●◎⊙○　⊙◎●　○○■</pre>
<p>此詞後段第三、四、五句五字，結句六字，與晏、柳、秦詞體又微異，《東山集》四首皆同。周邦彥詞，又本此添字也。賀詞別首，前段起句〔六華應臘妝吳苑〕，六字仄聲；第三句〔玉環風調依然在〕，玉字仄聲，風字平聲；結句〔都付與、弦聲寫〕，都字平聲，付字仄聲；後段起句〔三月十三寒食夜〕，三字平聲，十字仄聲；第二句〔歸路指、玉溪南館〕，歸字平聲，路字仄聲；第三句〔細語人不聞〕，細字、不字俱仄聲，人字平聲；結句〔久背面、鞦韆下〕，久字仄聲，又〔微風動、雙羅帶〕，風字平聲。譜內可平可仄據此。至前段第二句，或作〔指尖纖態閒暇〕，或作〔小櫻唇淺娥黛〕，或作〔小山堂晚張宴〕，平仄如一，當是音律所寓，不可參校別詞。</p>
<p>又一體　雙調五十一字，前後段各四句，三仄韻</p>
<div>《高麗史‧樂志》無名氏</div>
<pre>神州麗景春先到。看看是、韶光早。園林深處東風過。紅杏裏、鶯聲好。
○○●●○○■　○○●　○○■　○○○●○○●　○●●　○○■
漠漠青煙遠遠道。觸目是、綠楊芳草。莫惜醉重遊。逡巡又、年華老。
●●○○●●■　●●●　●○○■　●●●○○　○○●　○○■</pre>
<p>此與賀詞同，惟前段第三句不押韻異。按，宋以《大晟樂》賜高麗，其樂章皆北宋人作，故《高麗史‧樂志》有宋詞一卷，間亦採之。</p>
<p>又一體　雙調五十二字，前段四句四仄韻，後段五句三仄韻</p>
<div>周邦彥</div>
<pre>清池小圃開雲屋。結春伴、往來熟。憶年時、縱酒杯行速。看月上、歸禽宿。
○○●●○○■　◎⊙●　◎○■　●⊙○　●●○○■　◎●●　⊙○■
牆裏修篁森似束。記名字、曾刊新綠。見說別來長。冷翠蘚。封寒玉。
⊙●⊙○○●■　◎⊙●　⊙○⊙■　◎●●○○　◎◎●　○○■</pre>
<p>此與賀詞同，惟前段第三句添一字，作八字句，仍照柳永、晏殊體填，元王行注夾鐘商者，即此體也。宋人有方千里、楊澤民、陳允平詞可校。陳詞，前段第二句〔都未識、行人手〕，都字平聲，未字仄聲，行字平聲；結句〔花底帽、任欹側〕，花字平聲，任字仄聲；換頭句〔斗酒百篇呼太白〕，鬥字、百字俱仄聲；第二句〔傲人世、醉中一息〕，醉字、一字俱仄聲，又〔香不散、彩雲春透〕，春字平聲、不字仄聲；第三句〔何日賦歸來〕，何字平聲；結句〔羞人問、連環玉〕，羞字、人字俱平聲。又，方詞，前段第三句〔看夕陽倒影花陰速〕，夕字仄聲。譜內可平可仄據此。<br>
</p>
</body>
</html>
