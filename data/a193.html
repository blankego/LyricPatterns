<html>
<head>
<title>梁州令</title>
<meta http-equiv="Content-Type" content="text/html; charset=utf-8">
</head>

<body>

<p>唐教坊曲名，一名《涼州令》。晁補之詞名《梁州令疊韻》，蓋合兩首為一首也。《碧雞漫志》云：涼州即梁州，有七宮曲。按，柳永《樂章集》注：中呂宮。</p>
<p>雙調五十字，前段四句三仄韻，後段四句四仄韻</p>
<div>晏幾道</div>
<pre>莫唱陽關曲。淚濕當年金縷。離歌自古最銷魂。於今更在魂銷處。
●●○○■　●●○○○■　○○●●●○○　○○●●○○■
南橋楊柳多情緒。不繫行人住。人情卻似飛絮。悠揚便逐春風去。
○○○●○○■　●●○○■　○○●●○■　○○●●○○■</pre>
<p>此調小令有三體，大同小異，而晁詞一體，實與歐詞長調體同，故可平可仄，即以晁詞為譜，以其字句相同，可以參校也。此詞兩結句俱作七字，與晁詞不同。《詞律》云：前段起句，曲字音去，北音也，即是起韻。按《中原音律》，魚、模上聲中，有縷、處等韻，以入聲作上聲中，有曲字，從之。</p>
<p>又一體　雙調五十二字，前段五句三仄韻，後段四句四仄韻</p>
<div>晁補之</div>
<pre>二月春猶淺。去年櫻桃開遍。今年春色怪遲遲。紅梅常早。未露胭脂臉。
●●○○■　◎⊙⊙○○■　○○○●●○○　⊙○◎●　●●○○■
東君故遣春來緩。似會人深願。蟠桃新縷雙盞。相期似此春長遠。
⊙○●●○○■　◎●○○■　⊙○⊙●○■　○○●●○○■</pre>
<p>此詞再加一疊，即《梁州令疊韻》，故譜內可平可仄，即參歐詞。</p>
<p>又一體　雙調五十五字，前後段各五句，三仄韻</p>
<div>柳永</div>
<pre>夢覺紗窗曉。殘燈黯然空照。因思人事苦縈牽。離愁別恨。無限何時了。
●●○○■　○○●○○■　○○○●●○○　○○●●　○●○○■
憐深定是心腸小。往往成煩惱。一生惆悵情多感。月不長圓。春色易為老。
○○●●○○■　●●○○■　●○○●○○●　●●○○　○●●○■</pre>
<p>此詞前後段結，俱四字一句、五字一句，與晁詞不同。</p>
<p>又一體　雙調一百四字，前後段各九句，六仄韻</p>
<div>歐陽修</div>
<pre>翠樹芳條颭。的的裙腰初染。佳人攜手弄芳菲。綠陰紅影。共展雙紋簟。
◎●○○■　●●○○⊙■　○○⊙●●○○　◎○⊙●　●●○○■
插花照影窺鸞鑒。只恐芳容減。不堪零落春晚。青苔雨後深紅點。
◎○●●○○■　●●○○■　◎○⊙●○●　○○●●○○■
一去門閑掩。重來卻尋朱檻。離離秋實弄清霜。嬌紅脈脈。似見胭脂臉。
●●○○■　⊙⊙◎○○■　⊙○○●●○○　○○◎●　●●○○■
人非事往眉空斂。誰把佳期賺。芳心只願依舊。春風更放明年豔。
○○●●○○■　○●○○■　○○●●○●　○○●●○○■</pre>
<p>按，晁補之《琴趣外篇》詞，《梁州令疊韻》正與此同。前段起句〔田野閑來慣〕，田字平聲；第二旬〔睡起初驚曉燕〕，曉字仄聲；第三句〔樵青走掛小簾鉤〕，走字仄聲；第四句〔南園昨夜〕，南字平聲，昨字仄聲；第六句〔平蕪一帶煙花淺〕，平字平聲；第八句〔江雲渭樹俱遠〕，江字平聲，渭字仄聲；後段第二句〔過眼韶華如箭〕，過字、眼字俱仄聲，韶字平聲；第三句〔莫教鶗鴃送韶華〕，莫字仄聲；第四句〔多情楊柳〕，楊字平聲。其餘平仄悉同。<br>
  <br>
  ▲歐陽修詞，芳心只願長依舊句，萬氏謂，較前段多一字，恐長字誤多，據秦氏云，柳耆卿亦有此體，亦作七字，似可不拘，按詞譜無長字 </p>
</body>
</html>
