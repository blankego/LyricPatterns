<html>
<head>
<title>西河</title>
<meta http-equiv="Content-Type" content="text/html; charset=utf-8">
</head>

<body>

<p>《碧雞漫志》：大石調《西河慢》，聲犯正平。張炎詞，名《西湖》。</p>
<p>三段一百五字，前段六句四仄韻，中段七句四仄韻，後段六句四仄韻</p>
<div>周邦彥</div>
<pre>佳麗地。南朝盛事誰記。山圍故國繞清江。髻鬟對起。
○◎■　⊙○◎●○■　⊙○◎●●○○　◎○◎■
怒濤寂寞打孤城。風檣遙度天際。
◎○◎●●○○　⊙○⊙●○■
斷崖樹。猶倒倚。莫愁艇子曾繫。空餘舊跡郁蒼蒼。霧沈半壘。
◎⊙◎　⊙◎■　◎○◎●○■　⊙○◎●●○○　●○●■
夜深月過女牆來。賞心東望淮水。
●○◎●●○○　⊙○⊙●○■
酒旗戲鼓甚處市。想依稀、王謝鄰里。燕子不知何世。
●○●●●●■　◎○⊙　○◎○■　◎●◎○○■
入尋常、巷陌人家。相對如說興亡。斜陽裏。
●○○　●●○○　⊙●⊙●○○　○○■</pre>
<p>此調以此詞為正體，若辛詞之少押一韻，陳詞之句讀小異，周詞別首之少押一韻、又句讀參差，劉詞之添字，王詞之減字，皆變格也。此詞第二段起，例作三字兩句，譜內辛詞、周詞、劉詞、王詞亦然。按，張炎詞，前段第三句〔鬧紅深處小秦箏〕，鬧字仄聲；吳文英詞，後段第二句〔殘寒退、初卸羅綺〕，殘字平聲，退字仄聲。譜內可平可仄據此，餘參所採五詞。前段第二句、中段第三句，例作平平仄仄平仄，或仄平平仄平仄，周詞別首平仄與諸家不同，辛詞正照此填，當自成一體，不可參校。後段起句，連用五仄聲字，陳允平和詞亦然。若周詞別首及辛詞俱作折腰句法，與諸家異。即黃升詞之〔大江東去、日西墜〕亦未合格，譜內概不校注平仄。</p>
<p>又一體　三段一百五字，前段六句四仄韻，中段七句四仄韻，後段五句四仄韻</p>
<div>辛棄疾</div>
<pre>西江水。道是西江人淚。無情卻解送行人。月明千里。
○○■　●●○○○■　○○●●●○○　●○○■
從今日日倚高樓。傷心煙樹如薺。
○○●●●○○　○○○●○■
會君難。別君易。草草不如人意。十年著破繡衣茸。種成桃李。
●○○　●○■　●●●○○■　●○●●●○○　●○○■
問君可是壓承明。東方鼓吹千騎。
●○●●●○○　○○●●○■
對梅花、更消一醉。看明年、調鼎風味。老大自憐憔悴。
●○○　●○●■　●○○　○●○■　●●●○○■
過吾廬、定有幽人相問。歲晚淵明歸來未。
●○○　●●○○○●　●●○○○○■</pre>
<p>此與周詞同，惟後段結句作九字一句、七字一句異。此詞後段起句七字，作一三下四句法，與周詞別首同。</p>
<p>又一體　三段一百五字，前段六句三仄韻，中段七句五仄韻，後段六句四仄韻</p>
<div>周邦彥</div>
<pre>長安道。瀟灑西風時起。塵埃車馬晚遊行。霸陵煙水。
○○●　○●○○○■　○○○●●○○　●○○■
亂鴉棲鳥夕陽中。參差霜樹相倚。
●○○○●○○　○○○●○■
到此際。愁如葦。冷落關河千里。追思唐漢昔繁華。斷碑殘記。
●●■　○○■　●●○○○■　○○○●●○○　●○○■
未央宮闕已成灰。終南依舊濃翠。
●○○●●○○　○○○●○■
對此景、無限愁思。繞天涯、秋蟾如水。轉使客情如醉。
●●●　○●○■　●○○　○○○■　●●●○○■
算當時、萬古雄名。儘是作、後來人。淒涼事。
●○○　●●○○　●●●　●○○　○○■</pre>
<p>此與〔佳麗地〕詞同，惟前段起句不用韻，中段換頭多押一韻異。</p>
<p>又一體　三段一百五字，每段各六句，四仄韻</p>
<div>陳允平</div>
<pre>形勝地。西陵往事重記。溶溶王氣滿東南。英雄間起。
○●■　○○●●○■　○○●●●○○　○○●■
鳳遊何處古墓空。長江縹緲無際。
●○○●●○○　○○●●○■
石頭城上試倚。吳襟楚帶如繫。烏衣巷陌幾斜陽。燕閑舊壘。
●○○●●■　○○●●○■　○○●●●○○　●○●■
後庭玉樹委歌塵。淒涼遺恨流水。
●○●●●○○　○○○●○■
買花問酒錦繡市。醉新亭、芳草千里。夢醒覺非今世。
●○●●●●■　●○○　○●○■　●●●○○■
對三山、半落青天。數點白鷺飛來。西風裏。
●○○　●●○○　●●●●○○　○○■</pre>
<p>此和周詞也，惟中段第一、二句，作六字一句異。</p>
<p>又一體　三段一百十一字，前段六句三仄韻，中段九句五仄韻，後段五句五仄韻</p>
<div>劉一止</div>
<pre>山驛晚。行人昨停征轡。白沙翠竹鎖柴門。亂峰相倚。
○●●　○○●○○■　●○●●●○○　●○○■
一番急雨洗天回。掃雲風定還起。
●○●●●○○　●○○●○■
斷岸樹。愁無際。念淒斷。誰與寄。雙魚尺素難委。
●●●　○○■　●○●　○●■　○○●●○■
遙知洞戶隔煙窗。簟橫秋水。淡花明玉不勝寒。綠樽初試冰蟻。
○○●●●○○　●○○■　●○○●●○○　●○○●○■
小歡細酌任敧醉。撲流螢、應卜心事。誰記天涯憔悴。
●○●●●○■　●○○　○●○■　○●○○○■
對今宵、皓月明河千里。夢越空城疏煙裏。
●○○　●●○○○■　●●○○○○■</pre>
<p>此亦周〔佳麗地〕詞體，惟中段添三字兩句異。</p>
<p>又一體　三段一百四字，前段六句四仄韻，中段七句四仄韻，後段五句五仄韻</p>
<div>王彧</div>
<pre>天下事。問天怎忍如此。陵圖誰把獻君王。結愁未已。
○●■　●○●●○■　○○○●●○○　●○●■
少豪氣概總成塵。空餘白骨黃葦。
●○●●●○○　○○●●○■
千古恨。吾老矣。東遊曾弔淮水。繡春臺上一回登。一回搵淚。
○●●　○●■　○○○●○■　●○○●●○○　●○●■
醉歸撫劍倚西風。江濤猶壯人意。
●○●●●○○　○○○●○■
只今袖手野色裏。望長淮、猶二千里。總有英心誰寄。
●○●●●●■　●○○　○●○■　●●○○○■
近新來、又報烽煙起。絕域張騫歸來未。
●○○　●●○○■　●●○○○○■</pre>
<p>此亦與周〔佳麗地〕詞同，惟後段結減一字，作八字一句、七字一句異。<br>
</p>
</body>
</html>
