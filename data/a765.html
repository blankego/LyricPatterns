<html>
<head>
<title>疏影</title>
<meta http-equiv="Content-Type" content="text/html; charset=utf-8">
</head>

<body>

<p>姜夔自度仙呂宮曲。張炎詞，詠荷葉，易名《綠意》；彭遠遜詞，有〔遺佩環浮沈澧浦〕句，名《解佩環》。</p>
<p>雙調一百十字，前段十句五仄韻，後段十句四仄韻</p>
<div>姜夔</div>
<pre>苔枝綴玉。有翠禽小小。枝上同宿。客裏相逢。籬角黃昏。無言自倚修竹。
⊙○●■　●◎○●●　⊙◎○■　◎●○○　⊙●○○　⊙⊙◎◎○■
昭君不慣龍沙遠。但暗憶、江南江北。想佩環、月夜歸來。化作此花幽獨。
⊙○◎●○○●　◎◎◎　⊙○○■　●◎○　◎●○○　◎●◎○○■
猶記深宮舊事。那人正睡裏。飛近蛾綠。莫似春風。不管盈盈。早與安排金屋。
○●○○●●　●⊙◎●●　○●○■　●●○○　◎●○○　◎●⊙○⊙■
還教一片隨波去。又卻怨、玉龍哀曲。等恁時、重覓幽香。已入小窗橫幅。
⊙○◎●○○●　◎◎●　◎○○■　●◎⊙　⊙●○○　◎●●○○■</pre>
<p>此調以此詞為正體，若陳允平、張炎、張翥詞之押韻不同、句讀互異，皆變格也。按，周密詞，前段第三句〔一花初發〕，一字仄聲；趙以夫詞，第七句〔玉仙緩轡江城路〕，玉字仄聲，王沂孫詞，〔離魂分破東風恨〕，分字平聲；趙以夫詞，第八句〔全不羨、揚州東閣〕，全字平聲；第九句〔似天教、瑤佩瓊裾〕，天字平聲；趙文詞，第十句〔寂歷如聞幽咽〕，如字平聲；吳文英詞，後段第五句〔圖入淩煙〕，圖字平聲；第七句〔相將初識紅鹽味〕，初字平聲；趙以夫詞，第九句〔醉歸來、夢斷西窗〕，歸字平聲，王沂孫詞，〔早又是、翠陰蒙茸〕，是字仄聲。譜內可平可仄據此，餘參所採四詞。張詞，前段第三句〔千峰獨立〕，獨字入聲；又一首，後段第三句〔獨抱孤潔〕，獨字入聲，此皆以入作平，不注可仄。彭元遜詞，後段起句〔日晏山深聞笛〕，日字以入作平，聞字平聲，與諸家不同，譜內不注可平可仄。</p>
<p>又一體　雙調一百十字，前段九句五仄韻，後段十句四仄韻</p>
<div>張炎</div>
<pre>柳黃未結。放嫩晴、銷盡斷橋殘雪。隔水人家。渾是花陰。曾醉好春時節。
●○●■　●●○　○●●○○■　●●○○　○●○○　○●●○○■
輕車幾度新堤曉。想如今、燕鶯猶說。縱豔遊、得似當年。早是舊情都別。
○○●●○○●　●○○　●○○■　●●○　●●○○　●●●○○■
重到翻疑夢醒。弄泉試照影。驚見華髮。卻笑歸來。石老雲荒。身世飄然一葉。
○●○○●●　●○●●●　○●○■　●●○○　●●○○　○●○○●■
閉門約住青山色。自容與、吟窗清絕。怕夜寒吹到梅花。休捲半簾明月。
●○●●○○●　●○●　○○○■　●●○○●○○　○●●○○■</pre>
<p>此與姜詞同，惟前段第二、三句，作九字一句異。又一首，後段第二句〔怕飛去、漫縐留仙裙摺〕，亦作九字句，注明不另列。</p>
<p>又一體　雙調一百十字，前後段各十句，四仄韻</p>
<div>陳允平</div>
<pre>千峰玉立。送孤雲伴我。羅村清宿。拂曉憑虛。春碧生寒。衣單瘦倚筇竹。
○○●●　●○○●●　○○○■　●●○○　○●○○　●○●●○■
東風不解吹愁醒。但芳草、溪城南北。認霧鬟、遙鎖修顰。眉嫵為誰愁獨。
○○●●○○●　●○●　○○○■　●●○　○●○○　○●●○○■
江上輕鷗似識。背昭亭兩兩。飛破晴淥。一片蒼煙。隔斷家山。夢繞石窗蘿屋。
○●○○●●　●○○●●　○●○■　●●○○　●●○○　●●●○○■
相看不厭朝還暮。算幾度、赤欄杆曲。待倩詩、收拾歸來。寫作臥遊屏幅。
○○●●○○●　●●●　●○○■　●●○　○●○○　●●●○○■</pre>
<p>此亦與姜詞同，惟首句不押韻異。</p>
<p>又一體　雙調一百十字，前段十句四仄韻，後段十句五仄韻</p>
<div>張炎</div>
<pre>雪空四野。照歸心萬里。千峰獨立。身與天遊。一洗襟懷。海鏡倒湧秋白。
●○●●　●○○●●　○○●■　○●○○　●●○○　●●●●○■
相逢懶問盈虧事。但脈脈、此情何極。是幾番、飛蓋追隨。桂底露衣香濕。
○○●●○○●　●●●　●○○■　●●○　○●○○　●●●○○■
閑款樓臺夜色。料水光未許。人世先得。影裏分明。認得山河。一笑亂山橫碧。
○●○○●■　●●○●●　○●○■　●●○○　●●○○　●●●○○■
乾坤許大須容我。渾忘了、醉鄉猶客。待倩誰、招下清風。共結歲寒三益。
○○●●○○●　○○●　●○○■　●●○　○●○○　●●●○○■</pre>
<p>此與陳詞同，惟換頭句押韻異。按，張詞別首，換頭〔窺鏡娥眉淡抹，為容不在貌，獨抱孤潔〕，多押一韻，正與此同。</p>
<p>又一體　雙調一百十字，前段十一句五仄韻，後段十句四仄韻</p>
<div>張翥</div>
<pre>山陰賦客。怪幾番睡起。窗影生白。縹緲仙姝。飛下瑤台。淡濘東風顏色。
○○●■　●●○●●　○●○■　●●○○　○●○○　●●○○○■
微霜恰護朦朧月。更想像、暝煙低隔。恨翠禽啼處。驚殘一夜。夢雲無跡。
○○●●○○●　●●●　●○○■　●●○○●　○○●●　●○○■
惟有龍煤解染。數枝入畫裏。如印溪碧。老樹枯苔。玉暈冰圍。滿幅寒香狼藉。
○●○○●●　●○●●●　○●○■　●●○○　●●○○　●●○○○■
墨池雪嶺春長好。悄不管、小樓橫笛。怕有人、誤認寒花。欲點曉來妝額。
●○●●○○●　●●●　●○○■　●●○　●●○○　●●●○○■</pre>
<p>此亦姜詞體，惟前結攤破句法，作五字一句、四字兩句異。按，南曲黃鐘宮《疏影》調，正照此填。</p>
</body>
</html>
