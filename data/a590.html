<html>
<head>
<title>聲聲慢</title>
<meta http-equiv="Content-Type" content="text/html; charset=utf-8">
</head>

<body>

<p>蔣氏九宮譜注：仙呂調。晁補之詞，名《勝勝慢》；吳文英詞，有〔人在小樓〕句，名《人在樓上》。此調有平韻、仄韻兩體，平韻者，以晁補之、吳文英、王沂孫詞為正體；仄韻者，以高觀國詞為正體。</p>
<p>雙調九十九字，前段九句四平韻，後段八句四平韻</p>
<div>晁補之</div>
<pre>朱門深掩。擺蕩春風。無情鎮欲輕飛。斷腸如雪撩亂。去點人衣。
⊙⊙⊙◎　◎◎⊙⊙　⊙⊙◎●○□　●⊙○◎○●　●●○□
朝來半和細雨。向誰家、東館西池。算未肯、似桃含紅蕊。留待郎歸。
⊙⊙◎○◎●　●⊙○　⊙●○□　●●●　●○○○●　⊙●○□
還記章台往事。別後縱、青青似舊時垂。灞岸行人多少。竟折柔枝。
⊙◎⊙○◎●　◎◎◎　○⊙◎●○□　●●⊙○○●　●●○□
而今恨啼露葉。鎮香街、拋擲因誰。又爭可、妒郎誇春草。步步相隨。
⊙⊙◎○●●　●○○　⊙●○□　●○●　●○○○●　●●○□</pre>
<p>此調採平韻詞八首，以晁、吳、王三詞為正體，賀詞以下，皆變體也。此詞前後結皆七字一句、四字一句，周密〔瓊壺敲月〕詞，與此同。譜內可平可仄，悉參所採平韻七詞句法同者。</p>
<p>又一體　雙調九十七字，前段十句四平韻，後段九句四平韻</p>
<div>賀鑄</div>
<pre>園林幕翠。燕寢凝香。華池繚繞飛廊。坐按吳娃清麗。楚調圓長。
○○●●　●●○○　○○○●○□　●●○○○●　●●○□
歌闌橫流美眄。乍疑生、綺席輝光。文園屬意。玉卮交勸。寶瑟高張。
○○○○●●　●○○　●●○□　○○●●　●○○●　●●○□
南薰難消幽恨。金徽上、殷勤彩鳳求凰。便許捲收行雨。不戀高唐。
○○○○○●　○○●　○○●●○□　●●●○○●　●●○□
東山勝遊在眼。待紉蘭擷菊相將。雙棲安穩。五雲溪。是故鄉。
○○●○●●　●○○●●○□　○○○●　●○○　●●□</pre>
<p>此即晁詞體，惟前結四字三句，後結四字一句、三字兩句異。曹組〔重簷飛峻〕詞，與此同。</p>
<p>又一體　雙調九十七字，前後段各十句，四平韻</p>
<div>曹勳</div>
<pre>素商吹景。西真賦巧。桂子秋借蟾光。層層翠葆。深隱幽豔清香。
●○○●　○○●●　●●○●○□　○○●●　○●○●○□
占得秀岩分種。天教微露染嬌黃。珍庭曉。透肌破鼻。細細芬芳。
●●●○○●　○○○●●○□　○○●　●○●●　●●○□
應是月中倒影。喜餘葉婆娑。灝色迎涼。移根上苑。雅稱曲檻迴廊。
○●●○●●　●○●○○　●●○□　○○●●　●●●●○□
趁取蕊珠密綴。與收花霧著宮裳。簾櫳靜。好圍四坐。對賞瑤觴。
●●●○●●　●○○●●○□　○○●　●○●●　●●○□</pre>
<p>此亦晁詞體，惟前段第四、五句，作六字一句、四字一句，第七句句法不折腰，前後段第八句俱減一字，作三字一句、四字一句，後段第二、三句作五字一句、四字一句異。</p>
<p>又一體　雙調九十七字，前段十句四平韻，後段八句四平韻</p>
<div>吳文英</div>
<pre>檀欒金碧。婀娜蓬萊。遊雲不蘸芳洲。露柳霜蓮。十分點綴殘秋。
○○○●　●●○○　○○●●○□　●●○○　●○●●○□
新彎畫眉未穩。似含羞、低度牆頭。愁送遠。駐西台車馬。共惜臨流。
○○●○●●　●○○　○●○□　○●●　●○○○●　●●○□
知道池亭多宴。掩庭花、長是驚落秦謳。膩粉欄杆。猶聞憑袖香留。
○●○○○●　●○○　○●○●○□　●●○○　○○○●○□
輸他翠漣拍甃。瞰新妝、終日凝眸。簾半捲。帶黃花、人在小樓。
○○●○●●　●○○　○●○□　○●●　●○○　○●●□</pre>
<p>此亦晁詞體，惟後段第七句減五字，第八句添三字異。宋辛棄疾、趙長卿、周密、王沂孫，元伊濟翁及《梅苑》二詞，俱如此填。</p>
<p>又一體　雙調九十七字，前段十句四平韻，後段九句四平韻</p>
<div>王沂孫</div>
<pre>啼螿門靜。落葉階深。秋聲又入吾廬。一枕新涼。西窗晚雨疏疏。
○○○●　●●○○　○○●●○□　●●○○　○○●●○□
舊香舊色換卻。但滿川、殘柳荒蒲。茂陵遠。任歲華苒苒。老盡相如。
●○●●●●　●●○　○●○□　●○●　●●○●●　●●○□
昨夜西風初起。想蓴邊呼棹。橘後思書。短景淒然。殘歌空扣銅壺。
●●○○○●　●○○○●　●●○□　●●○○　○○○●○□
當時送行共約。雁歸時、人賦歸與。雁歸也。問人歸、如雁歸無。
○○●○●●　●○○　○●○□　●○●　●○○　○●○□</pre>
<p>此即吳文英詞體，惟後段第二句五字，第三句四字，仍照晁詞體異。宋、元人如此填者甚多。</p>
<p>又一體　雙調九十八字，前段十句四平韻，後段九句四平韻</p>
<div>周密</div>
<pre>妝額黃輕。舞衣紅淺。西風又到人間。小雨新霜。萍池蘚徑生寒。
○●○○　●○○●　○○●●○□　●●○○　○○●●○□
輸他漢宮姊妹。粲星鈿、露佩珊珊。涼意早。正金盤露潔。翠蓋香殘。
○○●○●●　●○○　●●○□　○●●　●○○●●　●●○□
三十六宮秋色好。看扶疏仙影。伴月長閑。寶絡風流。何如細蕊堪餐。
○●●○○●●　●○○○●　●●○□　●●○○　○○●●○□
幽香未應便減。傲清霜、正是宜看。吟思遠。負東籬、還賦小山。
○○●○●●　●○○　●●○□　○●●　●○○　○●●□</pre>
<p>此與吳文英詞同，惟換頭句添一字，第二、三句照王詞體異。</p>
<p>又一體　雙調九十六字，前段九句四平韻，後段八句四平韻</p>
<div>石孝友</div>
<pre>花前月下。好景良辰。廝守日許多時。正美之間。何事便有輕離。
○○●●　●●○○　○●●●○□　●●○○　○●●●○□
無端珠淚暗蔌。染征衫、點點紅滋。最苦是、殷勤密約。做就相思。
○○○●●●　●○○　●●○□　●●●　○○●●　●●○□
咿啞櫓聲離岸。魂斷處、高城隱隱天涯。萬水千山。一去定失花期。
○●●○○●　○●●　○○●●○□　●●○○　●●●●○□
東君鬥來無賴。散春紅、點破梅枝。病成也。到而今、著個甚醫。
○○●○○●　●○○　●●○□　●○●　●○○　●●●□</pre>
<p>此與吳文英詞同，惟前段第八句減一字異。</p>
<p>又一體　雙調九十六字，前後段各九句，四平韻</p>
<div>元好問</div>
<pre>林間雞犬。江上村墟。扁舟處處經過。袖裏新詩。買斷古木滄波。
○○○●　○●○○　○○●●○□　●●○○　●●●●○□
山中一花一草。也留教、老子婆娑。任人笑、風雲氣少。兒女情多。
○○●○●●　●○○　●●○□　●○●　○○●●　○●○□
不待求田問舍。被朝吟暮醉。慣得蹉跎。百尺高樓。更問平地如何。
●●○○●●　●○○●●　●●○□　●●○○　●●○●○□
朝來斜風細雨。喜紅塵、不到漁蓑。一樽酒。喚元龍、來聽浩歌。
○○○○●●　●○○　●●○□　●○●　●○○　○●●□</pre>
<p>此即石孝友詞體，惟後段第二句五字，第三句四字異。</p>
<p>又一體　雙調九十七字，前段十句四仄韻，後段八句四仄韻</p>
<div>高觀國</div>
<pre>壺天不夜。寶炬生香。光風蕩搖金碧。月灩水痕。花外峭寒無力。
○○⊙●　◎●○○　⊙○◎⊙⊙■　◎●◎○　⊙●◎○○■
歌傳翠簾盡捲。誤驚回、瑤台仙跡。禁漏促。拌千金一刻。未酬佳夕。
⊙○●○◎●　●⊙○　⊙⊙○■　◎◎●　⊙⊙○◎●　●⊙⊙■
捲地香塵不斷。最得意、輸他五陵狂客。楚柳吳梅。無限眼邊春色。
◎●⊙○◎●　◎◎●　○⊙●○○■　◎●○○　⊙●●○○■
鮫綃暗中寄與。待重尋、行雲消息。乍醉醒。怕南樓、吹斷曉笛。
○○◎○●●　●○⊙　⊙⊙⊙■　◎◎●　●⊙⊙　⊙◎◎■</pre>
<p>此調採仄韻詞六首，以此詞為正體，劉涇、李演、蔡松年詞，俱照此填。陳詞以下，皆變體也。按，李詞，前段第二句〔柔屐煙堤〕，柔字平聲；第三句〔六年遺賞新續〕，六字仄聲，遺字平聲；第五句〔惟有寒沙鷗熟〕，寒字平聲，蔡詞〔憶得伴人良夕〕，憶字仄聲；劉詞，第七句〔露荷翻、千點珠滴〕，點字仄聲；蔡詞，第八句〔梨花淚〕，梨花二字俱平聲；李詞，結句〔暮山自綠〕，自字仄聲；後段第三句〔漁歌樵曲〕，漁字平聲；劉詞，第五句〔朋儕閑歌白雪〕，閑字平聲。譜內可平可仄據此，餘參趙、陳、李三詞。譜內所採李詞，前段第六句〔盞〕字仄聲，查宋詞此字，從無用仄者。又，李詞，後段第四句〔得〕字入聲，何詞，後段第五句〔十〕字入聲，都是以入作平，概不注可仄。</p>
<p>又一體　雙調九十九字，前後段各十句，四仄韻</p>
<div>趙長卿</div>
<pre>金風玉露。綠橘黃橙。商秋爽氣飄逸。南斗騰光。應是間生賢出。
○○●●　●●○○　○○●●○■　○●○○　○●●○○■
照人紫芝眉宇。更仙風、誰能儔匹。細屈指。到小春時候。恰則三日。
●○●○○●　●○○　○○○■　●●●　●●○○●　●●○■
莫論早年富貴。也休問文章。有如椽筆。堯舜逢君。啟沃定知多術。
●●●○●●　●○●○○　●○○■　○●○○　●●●○○■
而今且張錦幄。麝煤泛、暖香郁郁。華堂裏。聽瑤琴輕弄。水仙新律。
○○●○●●　●○●　●○●■　○○●　●○○○●　●○○■</pre>
<p>此與高詞同，惟後結添二字異。</p>
<p>又一體　雙調九十七字，前段十句四仄韻，後段八句五仄韻</p>
<div>陳合</div>
<pre>澄空初霽。暑退銀塘。冰壺雁程寥寞。天闕清芬。何事早飄岩壑。
○○○●　●●○○　○○●○●■　○●○○　○●●○○■
花神更裁麗質。漲江波、一奩梳掠。涼影裏。算素娥仙隊。似曾相約。
○○●○●●　●○○　●○○■　○●●　●●○○●　●○○■
閑把雨花商略。開時候、羞趁觀桃階藥。綠幕黃簾。好頓膽瓶兒著。
○●●○○●　○○●　○●●○○■　●●○○　●●●○○■
年年粟金萬斛。拒嚴霜、綿絲圍幄。秋富貴。又何妨、與民同樂。
○○●○●●　●○○　●○○■　○●●　●○○　●○○■</pre>
<p>此與高詞同，惟換頭句押韻異。</p>
<p>又一體　雙調九十七字，前段十句五仄韻，後段八句五仄韻</p>
<div>張翥</div>
<pre>西風墜綠。喚起春嬌。嫣然困倚修竹。落帽人來。花豔乍驚郎目。
○○●■　●●○○　○○●●○■　●●○○　○●●○○■
相思尚帶舊恨。甚淒涼、未忺妝束。吟鬢底。俾寒香一朵。並簪黃菊。
○○●●●●　●○○　●○○■　○●●　●○○●●　●○○■
卻待金盤華屋。園林靜、多情怎禁幽獨。蛺蝶應愁。明日落紅難觸。
●●○○○■　○○●　○○●○○■　●●○○　○●●○○■
那堪雁霜漸重。怕黃昏、欲睡未足。翠袖冷。且莫辭、花下秉燭。
○○●○●●　●○○　●●●■　●●●　●●○　○●●■</pre>
<p>此亦與高詞同，惟前後段兩起句，俱用韻異。</p>
<p>又一體　雙調九十七字，前段九句五仄韻，後段八句五仄韻</p>
<div>李清照</div>
<pre>尋尋覓覓。冷冷清清。淒淒慘慘戚戚。乍暖還寒。時候正難將息。
○○●■　●●○○　○○●●●■　●●○○　○●●○○■
三杯兩盞淡酒。怎敵他、晚來風急。雁過也。正傷心、卻是舊時相識。
○○●●●●　●●○　●○○■　●●●　●○○　●●●○○■
滿地黃花堆積。憔悴損、如今有誰忺摘。守著窗兒。獨自怎生得黑。
●●○○○■　○●●　○○●○○■　●●○○　●●●○●■
梧桐更兼細雨。到黃昏、點點滴滴。這次第。怎一個、愁字了得。
○○●○●●　●○○　●●●■　●●●　●●●　○●●■</pre>
<p>此詞前後段起句亦皆用韻，其前結三字一句、九字一句，又與張詞不同。</p>
<p>又一體　雙調九十五字，前段九句五仄韻，後段八句五仄韻</p>
<div>何夢桂</div>
<pre>人間六月。好是王母瑤池。吹下冰雪。一片清涼。仙界蕊宮珠闕。
○○●■　●●○●○○　○●○■　●●○○　○●●○○■
金猊水沈未冷。看瑤階、九開蓂莢。尚記得。那年時、手種蟠桃千葉。
○○●○●●　●○○　●○○■　●●●　●○○　●●○○○■
庭下阿兒癡絕。爭戲舞、綠袍環玦。笑捧金卮。滿砌蘭芽初茁。
○●●○○■　○●●　●○○■　●●○○　●●○○○■
七十古來稀有。且高歌、萬事休說。天未老。尚看他、兒輩事業。
●●●○○●　●○○　●●○■　○●●　●○○　○●●■</pre>
<p>此即李詞體，惟前段第二句六字，第三句四字，後段第二、三句減二字異。</p>
<p></p>
</body>
</html>
